Hepsini İstiyorum, Hemen İstiyorum
Giriş
Ertan: Şu anda beraber olduğum bir kız var, Ayşe. Çok iyi bir insan. Çok da güzel bir kız. Benimle çok ilgili. İlişkimiz için çok çaba gösteriyor. Her zaman beni düşünür. Ne yaptığımla, ihtiyaçlarımla hep ilgilenir. Evlenelim desem bugün hiç düşünmeden evlenir.
Terapist: Peki, sorun ne sizin için?
Ertan: Sorun şu, ben başka kadınlarla da beraber olmak istiyorum. Aslında onun olmadığı ortamlarda pek çok kızla flört ediyorum. Ayşe'den haberi olanlar bile var aralarında. Yani kadınlar bir acayip. Ayşe'ye rağmen gel desem gelecek.
Terapist: Anlıyorum. Burada sizin için sorun olan şey nedir?
Ertan: Ayşe'yi kaybetmekten çok korktuğum için bu kızlardan hiçbirisine tam olarak yaklaşamıyorum.
Terapist: Ayşe'yi kaybetmekten korkuyorsunuz ve bu yüzden de sizinle flört eden hatta Ayşe'ye rağmen beraber olabilecek kızlarla beraber olamıyorsunuz. Ayşe yüzünden diğer kızlardan uzak kalmak mı buradaki şikayetiniz?
Ertan: Evet, bir tane hayatım var ve hayatımı tek bir kadınla geçirmek istemiyorum.
Terapist: Ama böyle bir şey yaparsanız da Ayşe'nin sizi terk edeceğini düşünüyorsunuz?
Ertan: E, karınız onu aldattığınızı öğrense sizi terk etmez mi? Evlisiniz, değil mi? 
Terapist: Evet, evliyim. Ama şimdilik biz sadece sizin yaşantınız üzerinde odaklanalım. Benim hayatımda olan bitenin şu anki konumuza yardımcı olacağını sanmıyorum. Bu sorunuza cevap vermemem sizin için bir sorun olmaz umarım.
Ertan: Ha, yok. Tabii, sorun olmaz. Ben de lafın gelişi sormuştum zaten. Yani, ya hayata bir defa geldim deyip başka kadınlarla beraber olacağım ama bunu Ayşe eninde sonunda fark edip beni terk edecek ya da başka kadın fikrini gömüp çok keyifli olmasa da Ayşe ile yaşamaya devam edeceğim.
Terapist: Hangisi size daha yakın geliyor?
Ertan: Açıkçası, iş toplantıları falan uzaklarda bir fırsat yakalarsam kaçırmam. 
Sizce burada Ertan neyin peşinde? Görünüşe göre, başka kadınlarla flörtleşmekte ve aynı zamanda uygun bir fırsat bulursa bu durumu daha ileriye götürmeyi planlamaktadır. Eğer böyle bir şey olursa Ertan’ın eline ne geçecektir? 
İlk bakışta hepimizin aklına cinsel bir haz peşinde olduğu cevabı geliyor. Ancak aradığımız cevap bu değil. Başka ne olabilir? Sevgi arayışı değil çünkü zaten yeterince sevilmektedir. Saygı ihtiyacı desek, elimizdeki konuşmada bunun bir işareti yok. “Yaşadığım maceraları hemen gidip arkadaşlarıma anlatacağım.” dememiş. Cinsel haz anlamında düşündüğümüzde, bunun da bir garantisi yok. Belki yaşamayı planladığı maceralarda işler umduğu gibi gitmeyebilir. Ayrıca Ertan’ın kız arkadaşıyla mutlu bir cinsel ve duygusal hayatı olduğunu biliyoruz. Peki, heyecan arayışı peşinde olduğunu söylesek? Aradığımıza yakın bir cevap olabilir. Aslında, konuşmalarında büyük bir ipucu var. Ertan tek bir hayatı olduğunu ve onu tek bir kadınla geçirmek istemediğini söylemiş.
Ertan’ın hayatının diğer alanlarına baktığımızda aradığımız ama halen bulamadığımız cevapla benzer temalar görüyoruz. Ertan aynı zamanda kilo verememekten de şikayetçi. Bunun yanında, işinde çok yükselmek istiyor ama bunun için gerekli adımları atamıyor. Yöneticileri ve akranları ile sık sık problemler yaşıyor. Bu problemler genellikle öfkesini kontrol edememekten kaynaklanıyor. İşe neredeyse her gün geç kalıyor çünkü sabahları yataktan çıkacak enerjisi çok az oluyor. Ancak Ertan’ın hafta sonu uyanmakla ilgili herhangi bir şikayeti yok.
Hayatını tek bir kadınla geçirmek istememe, şikayetçi olduğu halde kilo verememe, işinde yükselmek istemesine rağmen yeterince çalışamama, toplantılarda öfkesini kontrol edememe ve hafta içi işe gitmek için yataktan çıkacak enerjiyi bulamaması… Bütün bunları alt alta koyup baktığımızda aralarındaki ortak noktanın Ertan’ın engellenmek istememesi olduğu görülüyor. Bu kişinin, mecbur bırakılmaya karşı sanki bir alerjisi var gibi. Uzun vadede işinde yükselmesi, gelirinin artması, sağlıklı ve doyumlu bir ilişkisinin olması için bile kısa vadede zevk veren ama işine yaramayan dürtüsel davranışlarda bulunmaktan kendisini alamıyor.
Ertan’ın hayatındaki diğer problemleri öğrendikten sonra hayatını tek bir kadınla geçirmek istememesini ve bu konudaki planlarını tekrar düşünelim. Ertan’ın bu tutumunun ya da tutumlarının arkasındaki ihtiyaç nedir? “Engellenmemek” doğru bir cevap olabilir, ancak kelimenin yapısı negatiflik eki taşımaktadır. İhtiyaca dair bir şey aradığımız için cevap başka bir şey olmalı. Uzaklaşılan değil, yakınında olmak istenilen bir şeydir ihtiyaç. Engellenmekten kaçmak bir ihtiyacı değil, bir tehditten uzaklaşmayı ifade ediyor. O zaman sorumuz şöyle olabilir: Engellenmekten tam olarak kaçabildiği zaman Ertan’ın ulaşacağı ihtiyaç ne olacaktır? Aradığımız cevap yavaşça kendisini gösterir: Özgürlük.
Kız arkadaşı Ayşe’yle bir problemi yoktur aslında, Ertan’ın. Fakat kendisinin de farkında olmadığı bilinç dışı bir mekanizmayla “herhangi bir şeyin zorunda olmak” onda büyük bir sıkıntı yaratmaktadır. Ayşe, son derece verici ve iletişimi kolay bir insandır. Ertan da bunun farkındadır ve ayrıca yaşamayı istediği maceralarda da Ayşe’nin yerine koyabileceği bir insan aramamaktadır. Aradığı şey, bilinç dışı olarak hep kovaladığı ama adını bile bilmediği bir ihtiyaçtır. Bu ihtiyaç bazen kendisini başka bir kadın, bazen doyasıya yemek veya içmek, bazen işe gitmek yerine yatakta yatmak, bazen düşündüğünü olduğu gibi söyleyivermek olarak gösterir. Bu şekilde davranırken aradığı ihtiyaca biraz olsun yaklaşmış gibi hisseder. Ama aslında kendisini amacından daha da uzaklaştırdığının farkında değildir.
Kısım 1: Özgürlük İhtiyacı
Abraham Maslow’un ihtiyaçlar piramidini hepimiz biliriz. Doğumdan itibaren hayatımızın sonuna kadar birtakım ihtiyaçlarımız vardır. Maslow’un yaygın kabul gören modeline göre önce fizyolojik ihtiyaçlarımız gelir. Fizyolojik ihtiyaçlardan kastedilen karnımızın doyması, barınma, cinsellik ve uyku gibi ihtiyaçlardır. Bu ihtiyaçların karşılanması ile bir sonraki seviyeye geçilir ve bu seviyedeki ihtiyacımızın adı güvenliktir. Bu, bir önceki basamaktaki ihtiyaçlarımızın tatmininin düzenli olmasına duyulan ihtiyaçtır. Güvenlik ihtiyacına kavuşan kişi daha sonra sevgi ihtiyacı hissetmeye başlar. Sevilmeye, sevmeye ve ait olmaya ihtiyaç duyar. Bu ihtiyacı da yeterli süre tatmin olan kişi zaman içinde bir sonraki ihtiyaç alanına geçer. Bu alanın ihtiyacının adı saygıdır. Kişi başkalarıyla beceri alanında yarışabilmek ve onlar kadar yeterli olduğunu bilmek ister. Bunun için içgüdüsel olarak beceriler geliştirir. Saygı ihtiyacından sonra kişi artık kendisini gerçekleştirmeye başlamıştır. Hayatı boyunca bu kendini gerçekleştirme aşaması zenginleşerek devam eder. Ayrıca, Maslow yıllar sonra bu modele üst ihtiyaçlar kategorisini eklemiştir. Üst ihtiyaçlar gerçeklik, estetik, adalet, iyilik, dürüstlük, masumiyet, içtenlik gibi kavramlardır.
Bu kitapta Maslow’un tanımladığı ihtiyaçlara özgürlük katmanını ekleyeceğiz. Aslında özgürlük kavramı Maslow’un teorisinde saygı alanı altında işlenir. İleriki sayfalarda bu ihtiyaçların ayrıntılı açıklamalarını bulacaksınız. Ama kitabın başlangıç bölümünde kısaca özgürlük ihtiyacını, saygı alanından neden ayırdığımızı açıklamak istiyorum. 
Saygı ihtiyacı, becerilerle sağlanır. Akranlarımızla kendimizi kıyaslar ve ortalamaya göre iyi bir yerdeysek kendimizi yetkin hissederiz. En iyi olmamıza gerek yoktur saygınlık ihtiyacını alabilmemiz için. Diğerleri kadar iyi bir ebeveyn, öğrenci, meslek insanı veya eş isek bu bize yeter. Bir tür yarışma içindeyizdir ve rakiplerimiz akranlarımız gibi görünmektedir. Bununla beraber akranlarımıza göre yetkinliğimizi ölçmemiz aslında yaşamla ne derecede baş edebildiğimizi anlamak içindir. Eğer bu konuda yeterli hissediyorsak başkalarını geçmek için ayrıca uğraşmayız.
Özgürlüğü en uç haliyle, istediği şeyi istediği zaman istediği yerde istediği kişiyle kimsenin etkisinde kalmadan istediği kadar yapabilme ihtiyacı olarak tanımlayabiliriz. Bir danışanım seansta özgürlük ihtiyacını, bulunduğun yerden 360° istediği yönde gidebilmek olarak tanımlamıştı; bir başka danışanım ise papatya tarlasında istediği gibi koşabilmek. Başka bir danışanım ise annesinin aşırı harcamaları yüzünden işini bırakabilme özgürlüğünü elinden aldığı için ona kızgın olduğunu ifade etmişti. Bu son danışanım başarılı bir bankacıydı ama tüm yetkinliğine rağmen kendisini özgür hissetmiyordu. Annesinin, kendi sosyetik arkadaşları ile aşık atabilmek için ona aldırdığı yazlığın taksitlerini uzun bir süre ödemek zorundaydı. Bu yüzden yöneticisi ile yaşadığı problemlere rağmen istifa edemiyordu. Annesinin yazlığının taksitleri olmasa da belki istifa etmeyecekti ama en azından istediği zaman bunu yapabileceğini bilmek ona iyi gelecekti.
Bu ihtiyacın kendisini toplumsal bir hareket olarak uç bir seviyede gösterdiği örnek 1960’ların ‘‘çiçek çocuklarıdır’’. Cinselliğin, uyuşturucunun ve eğlencenin sınırsızca yaşandığı ve sorumluluğun koşulsuzca reddedildiği bu hareket, yaşları ve kişilik yapıları bu ihtiyaca uygun yüz binlerce insanı etkilemiştir. O dönemde bu hareketin parçası veya sempatizanı müzisyenler tarafından bestelenen şarkılarda “özgürlük” kelimesi “sevgi”den daha fazla kullanılmış olabilir.
İstediğimizi istediğimiz zaman yapma özgürlüğümüzün olmasına duyulan ihtiyacın, Maslow’un saygı ve kendini gerçekleştirme ihtiyaçları arasındaki dönemde ortaya çıktığını düşünüyorum. Bu kavram üzerinde düşündüğümde hep gözümün önüne gençken imrendiğim, sırt çantası ve pasaportlarını alarak dünyayı dolaşan Avrupalı ve Amerikalı gençler gelir. Özellikle tüm Avrupa’yı trenle tek biletle gezmeyi sağlayan ve yaş üst sınırı 25 olan Interrail turlarına katılabilmek çok istemiştim. Üniversite sınavı, tıp fakültesi, Tıpta Uzmanlık Sınavı derken gözümü açtığımda yaşım 25’i geçmişti. Duyduğuma göre daha sonra bu yaş sınırını ya kaldırdırlar ya da yükselttiler. Neyse, bakalım. Belki emeklilikte... 
Bu ihtiyaçlarını yeterli bir seviyede ve yeterli bir süre boyunca tatmin eden kişiler daha sonra yetkinlikleri ile uyumlu sorumluluklar almaya hazır hale gelirler. Temelde özgür olduklarını hissederler ama gerekli zamanlarda bundan belirli süreler için vazgeçebilirler. Özgürlük veya bağımsızlık ihtiyaçları ileri derecede engellenen veya kişilik yapıları nedeniyle özgürlük ihtiyacını tam olarak alamayan kişiler, bu dönemi sağlıklı bir şekilde geçiren kişilerden farklı olarak özgürlükleri engellendiğinde yoğun bir sıkıntı yaşarlar. Günlük yaşamın normal zorundalıkları bile onlar için büyük bir tehdittir. Özgürlüklerine bir daha kavuşamayacaklarını hissederek uyum bozucu davranışlar gösterebilirler. Özgürlüklerini garanti altına almak için hayatları boyunca ayrıcalıklı pozisyonlara gelmek ve bu durumu sürdürmek için yoğun çaba harcayabilirler. Ya da daha kısa bir yoldan uyuşturucu, alkol, dürtüsel yemek yeme ve dürtüsel cinsellik gibi yolları kullanabilirler.
Bu kitapta erteleme, akademik başarısızlık, madde kötüye kullanımı, aşırı kilo alıp verme, internet bağımlılığı, düzenli spor yapamama, ilişkilerde sadakatsizlik ve büyüklenme gibi sorunları özgürlük ihtiyacı ile beraber tartışacağız. Temeldeki bir ihtiyaç sorununun yüzeydeki şikayetlerimizle ilişkisini daha iyi anlamak için genel olarak tüm ihtiyaçlarımızı almada sorunlar yaratan şemaları ve modları konuşacağız. Ardından ihtiyaçlarımızın engellenme durumlarını ve bu durumlarda verdiğimiz tepkileri göreceğiz. Engellerle karşılaştığımızda ruhsal yapımızda neler olduğunu anladıktan sonra yukarıda saydığımız durumlar için geliştirilmiş özgün baş etme yöntemlerini kitabın son bölümünde ‘Değişim’ başlığı altında bulacaksınız.

Bölüm 1: Şemalar, Modlar ve İhtiyaçlar
Şemalar
Şema Terapi, yaşanan sorunların altında yatan ve şema adı verilen derin düşünce kalıplarına odaklanır. Yapılan araştırmalar insanlarda ruhsal sıkıntılarda birbirinden farklı olarak 18 şemanın varlığını göstermiştir. Şema Terapi’de kullandığımız Şema terimi aslında “Erken Dönem Uyum Bozucu Şemalar”ı kastediyor. Her seferinde bu kadar uzun bir ifade kullanmak yerine sadece şema diyoruz. Şemalar uyum sağlayıcı da uyum bozucu da olabilirler. Ruhsal şikayetlerle uğraşırken genellikle uyum bozucu şemalar üzerinde çalışılır. Şemaları, aslında ihtiyaç duyduğumuz şeylere ulaşabilmek için zihnimizin geliştirdiği düşünsel/duygusal yapılar olarak da tanımlayabiliriz.
Barınmak, güvende hissetmek, sevilmek, sayılmak için pek çok beceri geliştiririz. Bu beceriler çok sayıda kalıpların bir araya gelmesinden oluşur. Ruh sağlığı uzmanları olarak, kişilerin bu ihtiyaçlara ulaşma sürecinde sorun yaratan yanlış öğrenmelerle uğraşıyoruz. Yani, bir ihtiyaca ulaşmak için oluşan ama bir şekilde bozulan, bozulduktan sonra da bizi o ihtiyaca ulaşmaktan alıkoyan uyum bozucu şemalarla. Bir yerden bir yere gitmek için kullandığımız arabalar gibi, şemalar ihtiyaçlarımıza ulaşmak için kullandığımız bir araçtır. Bazen bu araçtaki sorunlar yüzünden varmak istediğimiz noktalara varamayız, gecikerek varırız ya da vardığımızı anlayamaz, yola gereksizce devam ederiz. Bu aracın tamircileri olarak ruh sağlığı uzmanları, uzun süredir ortaya çıkan sorunları gözleyerek bu sorunların sınıflarını oluşturmuşlar. Biz bu kitapta, şizofreni, iki uçlu mizaç bozukluğu, obsesif kompulsif bozukluk gibi daha farklı seviyelerdeki problem alanlarını değil, bu hastalıklarda da ortaya çıkan ama bunlar olmadan da var olup kişilerin hayatını kısıtlayan şemaları konuşacağız. Özellikle de dışarıdan bakıldığında irade sorunları gibi görünen, kişinin kendisini sınırlamakta zorlanmasının nedeni olan şemaları.
Şemalar Nasıl Gelişir?
Yetiştirilmenin Rolü
Bir yeşil yapraklı bitkinin tohum halinden, olgun duruma gelmesinde pek çok aşama vardır. Bir yandan topraktan aldığı besinler, bir yandan güneşin etkisi ve bir yandan genlerinden gelen bilgilerle bitki tohumdan olgun duruma gelir. Eğer bu süreçte, ihtiyacı olduğu dönemlerde güneş ışığını bulamazsa genlerinden gelen bilgiyle klorofil üreten hücrelerini geliştirebilir ama bu gelişim tam olamaz. Klorofil hücreleri tam olarak gelişmediği zaman bitki sağlıklı büyüyemez. Eğer güneş ışınlarının yokluğu çok uzun sürerse, bitki artık bu ışınları bulsa da yararlanamaz.
Daha önceki sayfalarda belirttiğimiz gibi, insan için de durum benzerdir. Fizyolojik, güvenlik, sevgi, saygı gibi temel ihtiyaçlarımız var. Bunlara ihtiyacımız olduğu dönemlerde, zedeleyici düzeyde yoksunluk yaşamamız, o ihtiyacımızı karşılamak için gerekli becerileri geliştirmemizi engeller. Örneğin, yeterli ve uygun şekilde sevilmeyen bir çocuğu düşünelim. Anne babası olmayabilir veya duygusal açıdan kısıtlı, bencil bir ebeveyni olabilir. Bu çocuk için sarılmak, beğenildiğini duymak gibi deneyimler hep eksik olacaktır. Büyüdüğü zaman sevgiyi bulsa bile bu kavramı anlamayabilir veya sevildiğine inanamayabilir. Sevgi ve aidiyet ihtiyacının karşılanamadığı durumlarda “Duygusal Yoksunluk”, “Kusurluluk”, “Duyguları Bastırma” ve “Sosyal İzolasyon” şemaları gelişebilir. Dolayısıyla çocuk, ihtiyaçları ile ilgilenen bir insan olmayacağına inanır. Böyle biriyle karşılaşsa bile karşıdaki kişinin içtenliğine inanmaz. Uyum bozucu şemaların bir özelliği de “kendini doğrulayan kehanet” yaratmalarıdır. Kişi, karşısındaki insanı o kadar iter ki ona kendisinden vazgeçmesi dışında bir seçenek bırakmaz. İlişki bu nedenle bittiğinde de Duygusal Yoksunluk şeması haklı çıkmış gibi olur ve kişinin şemasına inancı biraz daha artar. Tüm şemalar için benzer örnekler verilebilir.
Mizacın Rolü
Şemaların oluşumunda genetik yapımıza bağlı olan mizacımızın rolü, en az ihtiyaçların karşılanması kadar önemlidir. Daha dışa dönük bir çocuk, duygusal açıdan kısıtlı bir ebeveynden bile gerekli besinini alabilir veya daha içe kapalı bir çocuk duygusal açıdan verici bir anne baba ile bile sorun yaşayabilir. Ayrıntıya girildiğinde, şema oluşumunun çok çeşitli nedenleri olduğunu görebiliriz. Örneğin Terk Edilme şeması olan bir anne, içe dönük mizacı olan çocuğunun tavırlarından etkilenebilir. Çocuğunun içe dönük tepkileri annede bir terk edilme reaksiyonu yaratabilir ve bundan sonra annenin çocuğa davranışları küskün bir sevgilinin davranışlarına benzeyebilir. “Sen bana sevgi göstermezsen, ben sana hiç göstermem!” gibi. Şema, bir kez daha kendisini doğrular.
Toplumun Rolü
İhtiyaçların karşılanmaması ve mizaç dışında, içinde büyüdüğümüz toplumun özellikleri de şema gelişiminde etkili olabilir. Toplumla gelişen şemalar, o toplumda sorun yaratmayabilirken, başka topluluklarda sorun yaratabilir. Örneğin, ülkemizde sıkça görülen “İç İçelik”, benzer şemayı taşıyan insanlarla sorun oluşturmaz ama daha bireyci başka bir toplumda sorun oluşturabilir. Hayatı ile ilgili her ayrıntıyı çevresindekilerle rahatça paylaşan İç İçelik şemasına sahip bir kişi, bireyci bir toplulukta çok garip karşılanabilir veya kişi başkalarının kendisiyle bir şey paylaşmamasından çok incinebilir.

Özet olarak, şemalar aşağıdaki etkenler nedeniyle gelişir diyebiliriz:
●	İhtiyaçlarımızın karşılanmaması
●	O ihtiyacı almakta mizacımızın etkisi
●	İçinde bulunduğumuz toplumun özellikleri

Şimdi, bu ihtiyaçlarımızın neler olduğu konusuna biraz daha ayrıntılı bakalım.
İhtiyaçlarımız ve Şemalar
Şema ölçekleri üzerinde yapılan araştırmalar, bulunan bu on sekiz şemanın ayrıca kendi aralarında gruplaştıklarını göstermiştir. Bu gruplaşmalara “Şema Alanı” adını veriyoruz ve bu alanların her birinin temel bir ihtiyacımızı temsil ettiğine inanıyoruz. 

Aşağıdaki şekilde, tüm şemaların kümeleştiği Şema Alanlarını adlarıyla birlikte görüyorsunuz. Her alan, hayatımız için çok önemli olan temel bir ihtiyacı temsil ediyor.
((Şekil))
Sevgi ve Aidiyet
Duygusal Yoksunluk
Kusurluluk
Sosyal İzolasyon
Duyguları Bastırma

Saygı
Bağımlılık
İç İçelik
Başarısızlık
Boyun Eğicilik

Özgürlük
Haklılık
Yetersiz Özdenetim
Statü Arayıcılık
Yüksek Standartlar

Güven
Dayanıksızlık
Karamsarlık
Kuşkuculuk
Terk Edilme
Fedakarlık
Cezalandırıcılık
((Şekil bitti))

Şekile not: Farklı ülkelerde birbirinden bağımsız olarak yapılan çok sayıdaki araştırmada yukarıdaki 18 şema hakkındaki sonuçlar birbiri ile çok benzerdir. Dolayısıyla kültürel, sosyolojik ve coğrafik farklılıklara rağmen ruhsal şikayetlerimizin altında yatan şemaların evrensel şekilde her insan için geçerli olduğunu görüyoruz. Bununla beraber, bu şemaların kümeleştiği ihtiyaç alanları üzerinde yapılan araştırmalar sonucunda halen bir fikir birliğine varılamamıştır. Bazı araştırmacılar 3, bazıları 4, bazıları ise 5 alan buldular. Biz bu farklılıkları araştırmalara katılan kişi sayısının yetersizliğine ve ayrıca öğrenci verilerinin kullanılmasına bağlıyoruz. Bu eksiklikleri kapatmak için 2400 danışana ait büyük bir veri havuzu oluşturarak yeni bir çalışma yaptık. Veri havuzumuzun büyük olmasının avantajı ile bulgularımızı 3 farklı grupta test ettik ve yaklaşık olarak yukarıdaki şekilde özetlediğimiz sonuçlara ulaştık. Bu araştırmamız şu an uluslararası bir dergide gözden geçirilme aşamasında ve heyecanla yayınlanacağı tarihi bekliyoruz.

Sevgi ve Aidiyet
Herkes kadar sevilmeye layığım ve çevremde beni seven insanlar var. Ben de sevebilirim. İnsanlarla aram iyidir, bir gruba ait olabilirim. Bir ortama yeni gelen kişi bile olsam zaman içinde grubun beni içine alacağını hissederim ve bu genellikle böyle olur. Herkes kadar kusurlu, herkes kadar özelim. Aradığım sevgi ve aidiyeti almak için çok özel veya kusursuz olmama gerek yok çünkü kimse böyle değil zaten.
Bu alan sevgi alıp verme ve bir gruba ait olma ihtiyacımızla ilgilidir. Eğer bu alandaki şemalarımız çok güçlü değilse, bu ifadeler bize normal gelir. Hayatımız boyunca başkalarıyla sevgi alıp verme ve kendimizi bir gruba ait hissetme konusunda herhangi bir sorun yaşamayız. Başımıza gelen ayrılıkları, dışlanmaları çok sorun yaşamadan atlatırız.
Sevgi ve aidiyet ihtiyaçlarını alma konusunda sorunlar yaratan şemalar aşağıda açıklanmıştır.
Duygusal Yoksunluk
Kişinin normal bir duygusal destek ihtiyacının diğerleri tarafından yeterli olarak karşılanmayacağına dair beklentisidir. Üç tür yoksunluk vardır:

-	Bakılma Yoksunluğu: İlginin, duygusallığın, sıcaklığın veya arkadaşlığın eksikliği
-	Şefkat-Sevgi Yoksunluğu: Anlaşılmanın, dinlenmenin, kendini ifade etmenin veya başkaları ile karşılıklı duygu paylaşımının eksikliği
-	Kollanma-Korunma Yoksunluğu: Başkalarının kuvvetinin, yönlendirmesinin veya rehberliğinin eksikliği
Kusurluluk
Kişi nedenini anlayamadığı bir şekilde kendisini kusurlu, kötü, istenmeyen, aşağıda, yetersiz ve sevilmez hisseder. Eleştirilmeye, dışlanmaya, suçlanmaya aşırı duyarlıdır. Başkaları yanında aşırı utangaçlık ve güvensizlik hisseder. Fark edilen kusurlardan dolayı utanç hissedilebilir. Kişinin kendisinde olduğuna inandığı bu kusurlar gizli veya açık olabilir. 

Gizli kusur örnekleri: Bencilim, kıskancım, kırıcı birisiyim, sapık cinsel eğilimlerim var...
Açık kusur örnekleri: Çok çirkinim, bacaklarım kalın, burnum büyük, penisim küçük, tanışma sırasında ne diyeceğimi bilemem, girişken değilim...
Sosyal İzolasyon
Tüm dünyadan ayrı, diğer insanlardan farklı ve/veya herhangi bir grubun veya topluluğun parçası olamama hissidir. Kişi kendisinde nedenini açıklayamadığı bir farklılık hisseder. Bir şekilde diğer insanların kendisini dışladığına veya dışlayacağına inanır.
Duyguları Bastırma
Kişide yanlış yapmaktan, diğerleri tarafından kabul görmemekten, kötü sonuçlardan veya dürtülerini kontrol edememekten kaçınmak için doğal davranışların, hislerin veya iletişimin sürekli bir denetim altında tutulması gerekliliğine dair güçlü bir inanç vardır. Genellikle güven ve huzur hissini sağlayabilmek için bu denetimin ve sorumluluk hissinin şart olduğu düşünülür. Baskı altında tutulan alanlar:
-	Öfke ve saldırganlığın bastırılması
-	Aşırı düzenlilik ve planlama
-	Olumlu dürtülerin baskılanması (neşe, cinsel uyarılma, oyun, eğlence)
-	Alışkanlıklara ve adetlere aşırı dikkat etme
-	Özellikle incinme olmak üzere duyguları ve ihtiyaçları serbestçe konuşmada güçlük
-	Duygusal istekleri göz ardı ederken her şeyi mantığa dayandırmaya aşırı önem atfetme 

Aşırı denetimcilik genellikle hastanın çevresindeki kişileri de içererek sosyal ilişkilerini olumsuz yönde etkiler.
Saygı
Ben de diğerleri kadar yetenekliyim. Öğrenebilirim ve başarmak için gerekli adımları atacak dirence sahibim. Karşıma çıkan sorunlarda karar alabilirim ve çözüm üretebilirim. Herkes kadar sağduyuya sahibim. Aksilikler ve itirazlarla karşılaştığımda, haksızlığa uğradığımda kendimi savunabilir ve koruyabilirim.
Bu alan, üretkenlik ve kendimizi ortaya koyabilmek ile ilgilidir. Eğer çocuklukta bu ihtiyacımız yeterince karşılandıysa, becerilerimiz ile içinde bulunduğumuz toplum tarafından saygı gördüğümüzü hissederiz. Çevremizde bizden çok daha başarılı insanların varlığında bile, bir insan olarak saygıdeğer olduğumuzu kendiliğinden düşünürüz.
Saygı ihtiyacını alamamaya neden olan sorunların altında yatan şemalar aşağıda açıklanmıştır.
Bağımlılık
Kişi eğer başkalarından belirgin bir yardım almazsa gündelik sorumlulukları yeterli bir şekilde yerine getiremeyeceğine inanır. Bu sorumluluklar kendi kendine bakabilmek, günlük işleri halletmek, iyi değerlendirme yapmak, yeni işlerin üstesinden gelmek, iyi kararlar verebilmek gibi aslında kişinin böyle bir inancı olmasa rahatlıkla üstesinden gelebileceği şeylerdir. Tek başına bir işi başlatmada zorluk çeker. 
İç İçelik
Bir veya daha fazla önemli kişiye (genellikle ebeveynler) aşırı duygusal bağlılık ve yakınlık vardır. Sıklıkla yapışık bireylerden en az birinin diğerinin sürekli desteği olmazsa yaşayamayacağı veya mutlu olamayacağı inancını içerir ve bireysel yaşamdan veya sosyalleşmeden vazgeçilir. Bununla beraber, kişi zaman zaman yapışık olunan kişi ile iç içe geçtiklerini, engellendiğini hissedip bunalabilir. Genellikle boşluk ve bocalama, amaçsızlık veya ciddi olgularda kendi varlığını sorgulama hissi vardır.
Başarısızlık
Başarısız olduğuna, kesin olarak başarısız olacağına veya başarı kazanılacak alanda (kariyer, spor vb.) akranlarına göre yetersiz olduğuna güçlü bir inanç vardır. Sıklıkla aptal, beceriksiz, yeteneksiz, cahil, seviye olarak düşük ve diğerlerinden daha az başarılı olduğuna ilişkin inançları içerir.
Boyun Eğicilik
Kişinin kendisini zorunda hissederek sürekli bir şekilde son kararı,denetimi veya kontrolü başkalarına bırakmasıdır. Genellikle bu tutumun nedeni öfkeden, karşı tepkiden veya terk edilmeden kaçınmak içindir.

Vazgeçmenin iki şekli vardır:
-	İhtiyaçlarından Vazgeçme: Kişinin tercihlerini, kararlarını ve isteklerini bastırmasıdır
-	Duygularından Vazgeçme: Özellikle öfke olmak üzere kişinin duygularını ifade etmeyi bastırmasıdır

Genellikle kişi isteklerinin, düşüncelerinin ve hislerinin başkaları için geçerli ve önemli olmadığını algılar ve buna inanır. Oldu bittiye getirilmeye aşırı hassasiyetleri olmakla beraber aşırı bir uyum gösterirler. Bu durum daha sonra pasif agresif davranışlara, kontrolsüz öfke patlamalarına, psikosomatik belirtilere, duyguların kapanmasına, ani dışa vurumlara, madde kötüye kullanımlarına neden olabilir. Çünkü uyum gösterilmekle beraber yoğun bir öfke hissedilmekte ve bu öfke bastırılmaktadır. 
Özgürlük
Bu alandaki şemalarım sağlıklı ise, uzun vadeli amaçlarıma ulaşmak için sabredebilme kapasiteme güvenirim. Engellendiğimde canım çok yanmaz ve zorundalıkların yaşamın bir parçası olduğunu kabul ederim. Bu sayede kendimi disiplin altına sokabilirim. Uzun vadede bunun ekonomik ve sosyal yaşantımla beraber sağlığım üzerindeki olumlu etkilerini de yaşarım. Çevremde “en iyi” ve “en beğenilen” olmak için bir çabam yoktur çünkü olduğum halimle kendimi yeterli hissederim. Kendimi avantajlı durumlara sokmak için uğraşmam.

Bu alan, kitabın konusu olan özgürlük ihtiyacı ile ilgili olarak rutine dayanabilme gücü, sabredebilmek, diğerleri ve kendisiyle ilgili sınırları anlamak ve buna uyum gösterebilme becerileri ile ilgilidir. Çocuklukta sorumluluklar ve eğlencenin dengeli bir şekilde öğretildiği durumlarda kişiler hayatın rutinine daha kolay ayak uydururlar. Bu konularda sorun yaratan şemalar aşağıda açıklanmıştır. Ayrıca, bu şemalara ileride daha ayrıntılı değineceğiz.  
Haklılık
Haklılık, koşulsuz bir şekilde kendini diğerlerinden üstün ve/veya ayrıcalıklı görme durumudur. Bizimle ilgili olan şeylerin diğerlerininkinden daha önemli olduğunu düşünürüz. Çevremizin bize ayrıcalıklı davranmasını isteriz ve buna hakkımız olduğunu düşünürüz. Bu şemada eşitlik ilkesi çalışmaz. Ayrıcalık isteğimizi açıkça söylemek sorun yaratabileceği için, Haklılık şeması taşıyan pek çok kişi bunu örtük yollarla yapar. Bize farklı bir muamele yapılması için zihnimiz mutlaka bir bahane uydurur. Bizim işimiz çok yaşamsal ve acil olduğu için sırada beklememeliyizdir. Emniyet şeridini kullanmak için her zaman bir bahanemiz vardır. Bu şema özellikle narsistik kişilik denilen bir kişilik bozukluğunun ana temasını oluşturur. Evrimsel olarak nerelerde işe yaradığını ve neden böyle bir ruhsal refleksimiz olduğunu ileride konuşacağız. Ama yüzeysel olarak baktığımızda, bu şemaya sahip kişiler çevresi için oldukça rahatsızlık vericidir. Derinlerde bir yerde kişiye bir faydası olsa da dışarıdaki hayata uyumu oldukça zorlaştırır.
Yetersiz Özdenetim
Bu şemaya sahip kişilerin sorunu, uzun vadeli amaçlar için kısa vadeli zevklerinden vazgeçememektir. Dikkat toplayıp sabır göstermek gereken işler veya etkinlikler şemanın ağırlığına göre çok zor veya imkansızdır. Diyet yapmak, tez yazmak, sigara ve benzeri alışkanlıkları bırakmak gibi eylemlerde çok zorlanırlar. Bu şemaya sahip kişiler kendilerini sabırsız olarak nitelerler. Sağlık problemi yaratsa bile zevk verici herhangi bir bağımlılıktan vazgeçemezler. Her türlü zararın farkında olsalar da zararlı bir alışkanlıktan vazgeçme konusunda adım atmaya çok gönülsüzdürler.
Statü Arayıcılık
Bu şemada başkalarının takdirini alacak şeyleri kendimizde toplamaya çalışırız. Bu şemanın adını Onay ve Statü Arayıcılık olarak çevirmiştik İngilizce’den. Ancak “onay” terimi, Bağımlılık şemasındaki “doğruluğunu tasdik ettirmek” gibi anlaşıldığı için son yıllarda sadece statü kelimesini tercih ediyoruz. Başkalarının beğenisini kazanacak her türlü çabayı bu duruma katabiliriz. İşimizi iyi yapmak, yüksek bir gelir elde etmek, güzel bir yüze ve/veya düzgün bir vücuda sahip olmak, önemli kişiler ile tanışıklık, yüksek akademik kariyer, taş gibi bir kadınla çıkmak gibi başkalarının elimizden geleni en iyi şekilde yaptığımıza ikna olmasını sağlayacak her türlü durum bizim için önem kazanır. Burada diğerlerinden beklediğimiz şey, bizi beğenmeleri ve takdir etmeleridir. Kimse benim hakkımda “şu konuda daha iyi yapabilirdi” diyemesin. Bu iyi olduğumuzun bilinmesi ihtiyacı sadece iş, güç gibi konularla ilgili değildir. Alçak gönüllü olmak, güler yüzlü davranmak gibi sosyal davranışlarımızda da çevremizdekilerin hoşuna gitmeyi isteriz. Bu şemanın asıl amacını, diğerlerinin bizim hakkımızdaki düşüncelerini beğenme, takdir etme ve hatta imrenme seviyesinde tutmak olarak özetleyebiliriz.
Yüksek Standartlar
Bu şemaya sahip kişiler için birincilik dışında olumlu bir seviye yoktur. Ya en iyisisiniz ya da diğerlerinden birisinizdir. İkincilik, üçüncülük gibi mertebeler yoktur. Varolan en yüksek standartlara sahip bir şekilde yaşamaya zorlar bu şema bizi. Kendimize yakın seviyede gördüğümüz kişilerin erişebileceği veya halihazırda sahip olduğu standartlara sahip olmadıkça rahat edemeyiz. “Onda varsa bende de olmalı; hatta, daha iyisi olmalı” mantığı hakimdir. Bu nedenle içinde bulunduğumuz ortam ve çevremiz için, tüm yüksek standartlar için çok uğraşırız. Mesleğimizi, bizi bu standartlara eriştirecek şekilde seçeriz. Daha severek yapacağımız ama orta bir gelire sahip bir meslek yerine, daha çok çalışmayı gerektiren ve bize uygun olmayabilecek başka bir meslek seçebiliriz. Ayrıca yine bu meslekte olabilecek en yüksek seviyelere gelmek için çalışma gerekliliği yine devam edecektir. Kişinin kendisine ve diğerlerine aşırı eleştirel yaklaşımları vardır. Haz almada, gevşemede, sağlıkta, kendine güvende, başarı hissinde veya tatminkar ilişki kurmada belirgin bozulmalar içerir çünkü hiçbir zaman tatmin olunmaz. 
Adalet
Tehlikelerin başıma gelme olasılığını gerçekçi bir şekilde değerlendirebilirim. Böylece gerekli olan önlemleri alır, daha fazlası için endişe etmem. Kendimi güvende hissedebilir ve hayatın neşeli kısımları ile ilgilenebilirim. Adil olanla olmayan arasındaki farkı yeterince anlayıp davranışlarımı buna göre ayarlayabilirim. Çevremdeki kişilerle maddi ve manevi alışverişimde ne kadarının yeterli olduğunu bilerek gereksiz vericilik yapmam ve karşılık almadığımda çok fazla etkilenmem. 
Bu alanda tehlikenin büyüklüğünü yanlış algılayarak gereğinden fazla korku hissederiz. Dayanıksızlık, Karamsarlık, Kuşkuculuk ve Terk Edilme şemaları dışarıdan gelecek bir tehlikeye karşı aşırı hassasiyet yaratır. Bununla beraber, bu alanda bulunan Cezalandırıcılık ve Fedakarlık şeması, adalet konusunda bir hassasiyetin varlığını bize düşündürür. Buna bir tür yanlış yapma, bencil olma fobisi de diyebiliriz. Hayatta bizim başımıza gelecek olaylar veya bizim davranışlarımızdaki adaletlilik ile ilgili sorunlarımız vardır. Her an başımıza adaletsiz bir olay gelebileceğine inanmak gibi, yaptığımız şeylerde yeterli derecede adaletli davrandığımızı bir türlü algılayamayız. O nedenle işimizi garantiye almak için fazlasıyla adaletli olmaya çalışırız ve bu da bizim diğerleri ile iletişimimizi bozar.
Bu alan altında toplanan şemalar aşağıda açıklanmıştır. Ayrıca bu alan ilginizi çekiyorsa, size “Eyvah, Kötü Bir Şey Olacak” adlı kitabımızı öneririm. Psikonet Yayınevi’nden çıkan bu kitapta adaleti algılama becerisinin endişe şikayetlerine etkisi konusunda ayrıntılı bilgi ve öneriler bulabilirsiniz.
Dayanıksızlık
Bu şemanın asıl açılımı “Tehlikelere Karşı Dayanıksızlık”tır.  Biz günlük kullanımda sadece Dayanıksızlık şeması diyoruz. Her an tıbbi, adli, ruhsal, ekonomik veya doğal bir felaketin olabileceğini hissederiz ve bu tehlikeler karşısında çaresiz kalacağımıza inanırız.
Tıbbi Dayanıksızlık
Dayanıksızlık Şemasının bu alt dalında hastalık korkusu ile başınız derttedir. Çeşitli hastalıkların sizde çıkacağını beklersiniz. Özellikle amansız hastalıklar beklenir. Kalp krizi, beyin kanaması, Multipl Skleroz, AIDS, hepatit gibi...
Akli Dayanıksızlık
Beden sağlığı gibi, akıl sağlığımızın tehdit altında olduğunu hissettiğimiz bir durumdur, Akli Dayanıksızlık. Aklımızı yitirmekten korkarız. Sanki aklımız bir heyecanlanma ile tık diye kaçacak, bir daha da yerine gelmeyecektir.
Maddi Dayanıksızlık 
Bu alt dalda, tüm paramızı kaybedip ekonomik açıdan çok zayıf bir duruma düşmekten endişe ederiz. Aynı beden veya ruh sağlığı gibi ekonomik rahatlığımızın da sonsuza kadar devam edeceğinin garantisi yoktur bize göre. Sonsuza kadar çalıştığımız şirket dayanamayabilir, işten çıkartılabiliriz ya da mağazamıza müşteriler bir daha uğramayabilir. Bu nedenle çok tutumlu davranırız.
Adli Dayanıksızlık
Bu enteresan dayanıksızlık türünde, başımızın adaletle derde gireceğinden korkarız. Unuttuğumuz bir vergi, bir yerlerde faiziyle artmaktadır ve ummadığımız bir anda yasal cezalarla karşımıza çıkacaktır. Tanık olarak katıldığımız bir duruşmada öyle aksilikler olacaktır ki sebepsiz yere beş yıl hapis cezası alacağımızı düşünürüz. Adli konularda çıkan bir sorun yüzünden boşu boşuna ceza alacağımızdan korkarız.
Tabii Dayanıksızlık
Doğal olaylara karşı dayanıksızlık olarak da isimlendirebileceğimiz bu alt türde deprem, asansör, uçak, gemi, kedi, böcek gibi doğal tehditlere karşı korkularımız olur. Bineceğimiz uçak veya asansör düşecektir. Bir kaza olması, an meselesidir. Benzer şekilde kedilerden, köpeklerden her şey beklenir. Her an üstüme atlayabilirler. Zihnimiz sürekli olabilecek doğal felaketlerin provasını yapar durur. Bu durum da diğer Dayanıksızlık şeması alt alanları gibi, bedenimizde sürekli bir endişenin birikmesine neden olur.
Karamsarlık
Karamsarlık şemasını dilimizde en iyi anlatan “çok gülersen, çok ağlarsın” deyişidir. Hayatta eninde sonunda kötü olayların olacağını sürekli aklımıza getiririz. Bu şema, Dayanıksızlık şeması ile neredeyse iç içe bir yapıdır. Birbirine çok karışır. İkisinde de bir felaket algısı vardır. Karamsarlık şemasında ise, bu felaketin iyi bir şeyden sonra ortaya çıkacağına inanmak bileşeni de vardır. Karamsarlık şemasını, gazetelerin üçüncü sayfa haberlerinde bulabiliriz.
“Tezkeresine on yedi gün kala şehit oldu.”
“Mezuniyet törenine giderken trafik kazası geçirdiler.”
“Gelinliğini giyemeden kefenini giydi.”
“Yıllar sonra biten evinde ilk gece kalp krizi geçirdi.”
Kuşkuculuk
Bu şema, evhamın insan ilişkilerindeki karşılığıdır. Beklenen felaket sağlıktan değil, diğer insanlardan gelecektir. İnsanlar eninde sonunda bizi aldatacaklar, kötü davranacaklardır. Kötü davranmasalar bile en azından özensiz ve ihmalkâr olacaklardır. “İnsanoğlu çiğ süt emmiştir” ve kötü niyetle bir şeyler yapması an meselesidir. Bu şemaya sahipsek, bu tür düşünceler aklımızdan çok sık geçer. Ortaya çıkan aksiliklerde kötü niyet ve/veya ihmalkârlık ararız ve sonunda mutlaka buluruz.
Terk Edilme 
Terk Edilme şeması, yakın ilişki içinde olduğumuz kişilerin eninde sonunda bizi terk edeceğine ilişkin güçlü bir inançtır. Sevgilimiz ya başka birisini bulacaktır ya da ilişkiyi sürdürmekten vazgeçecektir. Sonuç olarak, her şey yolunda giderken birdenbire sevgilimizin ilişkiyi bitirme önerisi ile karşımıza geleceği günü bekleriz. Sevgilimizin ağzından “seninle bir konuda konuşmak istiyorum” gibi bir ifade çıktığında aklımıza ilk gelen, ilişkiyi bitirme konuşması yapacak olmasıdır. 
Fedâkarlık
Fedakârlık şemasında da kullanılan fedakârlık terimini aşırı fedakârlık anlamında kullanıyoruz. Bu şemada kişi, zorlu durumlarda refleks olarak kendi haklarından vazgeçerek diğerlerinin ihtiyaçlarını ön planda tutar. Bizim yardımımız olmadan karşıdaki kişinin o sorunu çözemeyeceğine inanırız. Ve ardından da çok büyük bir üzüntü yaşayacaktır, bize göre. Olası felaket gözümüzde canlandığında, o sıradaki kendi ihtiyaç ve haklarımızı göremez oluruz.
Cezalandırıcılık
Bu şema adalet algımızın bozulması ile ilgilidir. Her hatanın bir ceza gerektirdiğine inanırız ve hatalara ceza keserken de elimizin ayarı bozuktur. Bu cezalandırıcılık iki yönlüdür. Kişi kendisi için de başkaları için de hatalara karşı hassastır. Ve hatayı mutlaka ceza takip etmelidir. Affetmeye karşı bir gönülsüzlük ve bu tür düşünmenin sonucu olarak kişinin öfkelenmeye meyli vardır. Kendine veya başkasına kızgınlık durumunu, herhangi bir olay tetikleyebilir. Kişi o sırada herhangi bir hata yapıp yapmadığını düşünmeden bir cezayı hak etmişçesine bekler. Bir şeyler için cezalandırılıyormuş gibi hisseder.                  
Üst İhtiyaçlar
Üst ihtiyaçlar da 1960’lı yıllarda Maslow tarafından ortaya atılmış bir kavram. Yukarıda saydığımız sevgi, saygı, güvenlik ve özgürlük gibi temel ihtiyaçlarını karşılamış ve bunları güvence altına almış insanların, bu seviyeden sonra ulaşmaya çalıştıkları başka ihtiyaçlardır: Üst ihtiyaçlar. Klinik gözlemler ve araştırmalarımız aracılığıyla şimdiye kadar üç belirgin üst ihtiyaç keşfettik. Bu kavramlara, “Anlam, Yaşama Sevinci ve Tamamlık” terimlerinin denk geldiğini düşünüyorum. 
Anlam
Temel ihtiyaçların üzerinde, varoluşsal düzeyde diyebileceğimiz bu ihtiyacı, hayatta bir anlam arayışı olarak tanımlayabiliriz. Hayatın bir anlamı vardır ya da yoktur; o ayrı mesele ama biz insanların hayatta bir anlam bulmaya ihtiyacı var gibi görünüyor. Çok net olmasa bile, hayata niçin geldiğimize dair bir hissedişe derin ihtiyaç duyarız. Hayat hakkında bildiklerimiz ve varoluşumuz arasında bir bağ kurduğumuz zaman kendimizi daha tamamlanmış hissediyoruz. Bu bağ yeterince güçlüyse anlamlı bir hayat yaşadığımızı hissedip yaşamın getirdiği durumlar ve sorunlarla daha uyumlu bir şekilde başa çıkıyoruz. Anlamlı bir hayat yaşadığımızı hissediyorsak tehlikeler, aksilikler bizi çok korkutmuyor çünkü onlar da bu anlam kavramına dahil oluyor. Sanırım anlamlı yaşadığını hissedebilmenin önemli bir katkısı da ölüm ve kayıp korkusunu daha az yaşıyor olmamız. Çevresi, yakınları ve belki de evren için anlamlı olduğunu hisseden kişi, ölmekten veya başka bir tehlikeden ayrıca korkmadan anını daha iyi yaşıyor.
Yaşama Sevinci
Varoluş seviyesindeki bir diğer ihtiyacımız da sevinç. Bu durumu anlamdan bağımsız olarak, yaşamın kendisi ile ilgili bir sevinç duyma hali olarak tanımlayabiliriz. Günlük korkularımızdan uzak bir şekilde, ihtiyaçlarımızın yarattığı sıkıntıdan onları tatmin ederek kurtularak var olduğumuzu, yaşadığımızı ve canlılığımızı hissettiğimiz bir seviyedir. Böylece, yaşadığını hissetmeye dair daha derin bir tatmin yaşarız. Denizin, ormanın rengine baktığımızda, sevdiğimiz bir müziği dinlediğimizde, güzel bir kitap okuduğumuzda, kendimizin farkında olmadan, yani kendimizi aşarak hissettiğimiz bir duygudur. Herhangi bir başarı, herhangi bir ödül elde etmeden, sadece nefes alıp verdiğimiz için duyduğumuz bir sevinçtir. 
Tamamlık
İhtiyaçlarımızın bir hiyerarşisi vardır. Basitten başlar ve doyuma ulaştıkça bir sonraki ihtiyacın varlığını hissederiz. Barınma ve güvende olma ihtiyacımız tatmin olduğu zaman bir üstteki sevgi ihtiyacımızı fark ederiz ve onu elde etmek için girişimlerde bulunuruz. Bu ihtiyaç hiyerarşisinde, sevgiden sonra saygı ihtiyacımız gelir. Saygı ihtiyacımızı tamamladıktan sonra da kendini gerçekleştirme ihtiyacı ortaya çıkar. Ancak daha basit seviyedeki ihtiyacımız tekrar tehlikeye girerse, örneğin barınma ve güvende olma anlamında tehdit altındaysak daha yukarıdaki ihtiyaçlar anlamını yitirir. Evimizi kaybetme tehlikesi varsa, sevgi ihtiyacı barınma ihtiyacımızı güvence altına alana kadar önemini yitirir. 
Temel seviyedeki tüm ihtiyaçlarımızı karşılayıp bu durumu garanti altına aldığımız zaman, yukarıda bahsettiğimiz daha soyut ve üst ihtiyaçlar olan yaşamanın sevinci ve anlamını hissederiz. Varoluşumuzu derinden hissettiğimiz bu seviyedeki üst ihtiyaçlarımız da yeterli bir süre ve dozda tatmin olduğu zaman ise daha da üstte bir başka ihtiyacımızı hissederiz: Tamamlanma. Yapmamız gereken hiçbir şeyin kalmadığı, ihtiyaçlarımızın yarattığı gerginliği, bu ihtiyaçları giderek tamamen üzerimizden attığımız zaman varoluşsal seviyede yaşadığımız bir tatmin seviyesidir bu tamamlık hissi. Belki de dürtüsel davranışlarımızın hayatın zorundalıklarını kestirme bir yolla atlayarak bizi getirdiği bir nokta.
Almam gereken bütün tatminleri alarak yapmam gereken şeyleri tamamen yaparak yaşadığımızı hissetmek sanki ansızın gelebilecek bir ölümün korkusundan bizi koruyor gibi görünüyor. Temel ihtiyaçlarımızla beraber anlamlı bir yaşam sürmenin bize getirdiği belki de en derin seviye. Bu seviyede en derin korkumuz olan ölüm korkusu bile artık karşılanabilir bir hale gelir. Ben gerekenleri yapmışım, çevremdeki insanlara katkılarım olmuş, sevdiklerimle beraber yaşama sevinciyle dolu bir hayat yaşamışım; dolayısıyla ölüm benim için artık korkulan bir durum olmaktan çıkmıştır. İstediği zaman gelebilir. Geleceği zamana kadar ben artık daha üstte ya da daha derinde ulaşmam gereken bir yer kalmamış olarak yaşamaya devam ederim.

Başa Çıkma Davranışları
Uyum Bozucu Şemalar gelişirse, organizma bu keskin inançlarla yaşamı sürdürmek için buna uygun davranışlar geliştirir. Bu davranış veya tutumlar başlıca üç grupta toplanır:
1.	Teslim olmak
2.	Kaçınmak
3.	Aşırı telafi etmek

Kimsenin kendisini sevmeyeceği, ihtiyaçları ile ilgilenmeyecegi inancı ile karakterize Duygusal Yoksunluk şemasını örnek olarak alalım. Teslim davranışı bu inançlara tamamen teslim olmaktır. Yani ihtiyacını fark ettiği halde buna kavuşamayacağını bilerek yaşamak. Bu doğrultuda kişi bencil eşler seçebilir veya eşine ihtiyaçlarını ifade etmeyebilir. Eşte ya verme becerisi olmadığı için ya da kendisine söylenmediği için karşısındaki kişinin ihtiyaçlarına cevap veremez. Kişi, duygusal açlığının tamamen farkında olarak yoksunluk hissederek yaşar. Böyle kişiler sıklıkla depresyona girebilir.
Kaçınma ile başa çıkma, duygusal yoksunluk yaşama durumlarından uzak durmaya çalışarak olur. Kişi, ilişkilerden tamamen uzak durur ve bir şekilde bunun en doğru yol olduğuna kendini inandırır. Yıllardır bir ilişkisinin olmamasında onun için bir sorun yoktur. Ya doğru insan denk gelmemiştir ya da işleri bir ilişkiye fırsat vermemektedir. Bu açıklama ona yeter ve yoksunluğunu daha gizli yaşar. Sevgi ihtiyacını başka uğraşlarla kapatabilir. İşkolik bir hayat sürebilir veya yüzeysel çok fazla ilişkisi olabilir.
Aşırı telafide ise, kişi şeması ile aşırı derecede savaşmaya girişir. İlişkisinde yoksunluğa karşı çok hassas olur. Eşinin en ufak uzaklaşmalarına bile tepki verebilir. Eşi bir an dalgın olsa, ona kendisini eskisi gibi sevmediğini, değiştiğini ve buna katlanamayacağını söyleyebilir. İlişkinin normal bir parçası olan bu dalgalanmalar, Duygusal Yoksunluk şeması, olan kişi için tehdittir ve en kısa sürede fark edilip tepki verilmesi gereklidir. Bu durum da eş için bir süre sonra çekilmez olur ve ilişki bitebilir.
Görüldüğü gibi bu üç türlü başa çıkma tutumunda şema kendini gerçekleştirir ve kişi duygusal açıdan fakir bir yaşam sürer.
Herhangi bir uyum bozucu ruhsal yapıdan kurtulmak için başa çıkma mekanizmaları çok önemlidir. Ruhsal sorunları bir salyangoza benzetirsek; şema, kabuğun içindeki hayvanın kendisidir. Kabuğu ise başa çıkma mekanizmasıdır. Şemanın tamamen gitmesi için içerideki hayvanın gitmesi yetmez. Kabuk, sorunların devamını sağlayabilir hatta şemanın iyileşmesini de engeller. O nedenle iyileşmede kabuğun temsil ettiği başa çıkma mekanizmaları, en az içerideki düşünsel yapılar kadar önemlidir. Başa çıkma tutumlarını ileriki sayfalarda mod kavramı ile beraber daha detaylı ele alacağız.

Modlar
Şemalar ve başa çıkma tutumları bize sıkıntı yaratan neredeyse tüm ruhsal durumları anlamak için yeterlidir. Bununla beraber, bazı ruhsal sıkıntılarda birden fazla ve başa çıkma tutumunun beraber hareket ettiğini görürüz. Böyle durumlarda “şema modu” kavramı kendimizi veya diğerlerini anlamak ve çözüm üretmek için yardımcı olur. Kitap boyunca “şema modu” ve “mod” terimlerini aynı anlamda kullanacağız. 
Mod, kişide anlık olarak aktif olan şemalar ve başa çıkma tepkileridir. İhtiyaçlarımızın herhangi bir tehdit altında olmadığı durumlarda herhangi bir işlev bozucu mod devreye girmez ve daha çok işlevsel modda oluruz. İhtiyaçlarımızın tehdit altında olduğu durumlarda ise eğer tehdit aşılmaz değilse ve şemalarımız tetiklenmiyorsa işlevsel modda kalmaya devam eder, sorunu çözmeye çalışırız. Tehditin çok büyük olması veya küçük bir tehdit olsa bile şemalarımızın tetiklenmesi durumunda işlevsel olmayan hatta işlev bozucu modlara girebiliriz.
Modlar genellikle Çocuk modları, Ebeveyn modları, Başa Çıkma Modları ve Sağlıklı Erişkin Mod olmak üzere dört kategoriye ayrılarak incelenir. Bununla beraber biz yine araştırma ve gözlemlerimize dayanarak tüm modları işlevlerine göre üç başlık altında topluyoruz:
1.	Sosyal ve İşlevsel Modlar
2.	Başa Çıkma Modları
3.	Teslim Modları
Sosyal ve İşlevsel Modlar
Mutlu Çocuk Modu
Kişinin tüm ihtiyaçlarının giderildiğini hissettiği bir moddur. Bu modda sevildiğimizi ve güvende olduğumuzu hissederiz. Çevremizle uyum ve iletişim içindeyizdir. Doğal bir şekilde sosyalleşiriz. Yaşamın anlamını, sevincini ve tamamlanma hislerini deneyimlediğimiz moddur. Dünyayı yeterince adaletli, eğlenceli ve sevgi dolu algılarız.   
Sağlıklı Erişkin Modu
Sorunlarla başa çıkabileceğimizi, gelişip değişebileceğimizi, duygularımızı bastırmadan kontrol edebileceğimizi, hakkımız yendiğinde kendimizi koruyabileceğimizi, özümüzde iyi bir insan olduğumuzu, değer verdiğimiz şeylere ulaşmak için sabredebileceğimizi ve kendimizin kim olduğunu bildiğimizi hissettiğimiz bir moddur. Hayatımızı bu modda düzene koyarız, uzun vadeli amaçlarımız için planlar yapar ve buna uyabiliriz. Kendimizi üretken hissederiz. 
Başa Çıkma Modları
Başa çıkma modları, yukarıda bahsedilen başa çıkma davranışları gibi, organizmanın tehditlerle başa çıkarken kullandığı “dona kalmak, savaşmak, kaçmak” ile karakterize tutum ve davranışlardır. Şema modelinde donakalmak, şema teslimi; savaşmak, şema aşırı telafisi; kaçmak, şema kaçınması olarak isimlendirilir. Şema aşırı telafisi ayrıca kendi içinde direkt ve dolaylı aşırı telafi olarak ikiye ayrılır. Direkt aşırı telafi, tehdide karşı açık bir saldırıyı ifade ederken dolaylı aşırı telafide tehdide doğrudan saldırılmaz. Saldırganlık ya gizli yollarla ifade edilmeye çalışılır ya da avantajlı durumlar elde edilerek tehlike ile dolaylı olarak baş edilir. 

Aşırı Telafi Modları (Direkt)
Öfkeli Çocuk Modu
Bu mod, İncinmiş Çocuk modundaki yoksunluğun acısı ile baş etmek için ortaya çıkar. Öfke aracılığı ile bizi ihtiyacımızdan mahrum bırakan kişi veya kişilere caydırıcı olmayı amaçlamaktadır. Yalnız bırakan, terk eden, kısıtlayan kişi veya kişilere duyulan öfke duygusunu ve bu doğrultudaki davranışları içerir. 
Dürtüsel Çocuk Modu
Sıkıntı yaratan durumlara karşı öfke yerine dürtüsel tepkilerle karşılık verilen bir moddur. Kişi kontrolden yoksun bir şekilde en kısa vadede sıkıntıdan ya da yoksunluğun acısından kurtulmak için dürtüsel davranır veya duygularını ifade eder. Etki ve verilen tepki arasında düşünme yok gibidir. 
Özgürlük Savaşçısı Modu
Kimsenin hayatına karışmasından hoşlanmayan, kendi kararlarını uygulamanın ve istediğini yapma özgürlüğüne sahip olmanın çok önemli olduğu, kimseye bağlı kalmak istemeyen bir moddur. Bu modu güçlü olan kişiler kısıtlanma konusunda hassastırlar ve tamamen bağımsız oldukları işlerde çalışmayı tercih ederler. Kişi, çoğunluk için kolayca yapılan rutin işleri bile büyük bir zorundalık olarak algılar ve olabildiğince uzak durmaya çalışır.
Dikkafalı Mod
Eleştiriden hoşlanmazlar ve uzlaşırken çok zorlanırlar. Argümanlarının yanlış olduğunu fark etseler bile geri adım atmak onlar için zordur. 

Aşırı Telafi Modları (Dolaylı)
Büyüklenmeci Mod
Kişinin özelliklerini diğerlerinden öne çıkmak için kullandığı, her zaman en iyi ve ilgi odağı olmayı ve diğerlerine aldırmaksızın ne isterse onu yapmayı hedeflediği bir moddur. Diğerleri onun için ihtiyaçları olmayan hizmetçilerdir ve istedikleri yerine gelmediği zaman sinirlenir. Diğerleri ile iletişim içindeyken konuyu kendisinin üstün olduğu noktalara çekerler. En iyi, en zengin, en bilgili, en bilinen olmak gibi başkalarından üstte oldukları durumlarda olmaya dikkat ederler. Tanınmadıkları ortamlara girmekten kaçınabilirler. 
Fırsatçı Mod
Kişinin kendisini avantajlı durumlara getirecek fırsatları kolladığı ve bunların gerçekleşmesi için uğraştığı bir moddur. Her zaman ortaya çıkmayan bu fırsatları yakalamak için başkalarının haklarını hesaba katmadan aceleci bir şekilde davranır. Başkalarının elde ettiği ama kendisinin mahrum kaldığı fırsat durumlarında yoğun bir sıkıntı yaşar. 
Zorba Modu
Kimsenin kendisi ile dalga geçmesine izin vermeyen, saldırıyı ön planda tutan, eşitliğe inanmayan ve her zaman galip gelmeyi hedefleyen, diğerlerini yöneten ve hükmeden pozisyonlarda olmayı gözeten bir moddur.
Beklentili Ebeveyn Modu
Kendi ihtiyaçlarına karşı katılığı, başkalarını ön planda tutmayı, yapılması gerekenleri bitirmeyi, elinden gelenin en iyisini yapmaya ve yüksek standartlara ulaşmaya zorlanmayı içerir. Bunlar olana kadar eğlenme, zevk alma ve mutlu hissetmeyi erteler. İhtiyaçların engellendiği yoksunluk durumlarının öfkeli ve dürtüsel modlarla daha da kaotik hale gelmemesi için sosyal uyum ve normlar için katlanmayı ön plana çıkaran ancak ihtiyacın sağlıklı bir şekilde karşılanmasını engelleyen bir moddur. 
Asi Mod
Otorite figürlerine karşı hisseden, kurallardan hoşlanmayan ve onları çiğneyen, toplumun standartları ve normları dışında olmak isteyen bir moddur. Kendisi için bir tehdit olan otorite figürleri ile ilişkisinde doğrudan öfke göstermek yerine, gecikmeler, işleri yavaşlatma, unutma gibi gizli saldırganlık davranışlarında bulunur.
Aşırı Kontrolcü Mod
Hata yapmaktan kaçınmak için aşırı detaycı davranan, diğerlerine ne yapması gerektiğini söyleyen ve onların yaptıklarını fazlasıyla kontrol eden bir moddur. 
Manipülatif Mod
Hedeflerine ulaşmak için hileli yollar kullanabilen, aldatılmadığından emin olmak için çok ileri gidebilen, başka insanları şaşırtarak alt etmek için yollar arayan, başkalarının kendisinden hoşlanması için yollar araştıran bir moddur. Avantajlı durumda olmak için “nabza göre şerbet vermeyi” ve başkalarını etkileyecek yolları keşfetmeyi hedeflerler.
Mesafeli Mod
Başkalarının özel yaşamını ve duygularını bilmesinden hoşlanmayan, kırılmış yanlarını göstermemek için her zaman güçlü görünmeye çalışan ve diğerleri ile arasında kendisi için yeterli bir mesafe bırakan bir moddur.
Kaçınma Modaları
Kopuk Avungan Mod
Kişinin rahatsız edici duygulardan uzak kalabilmek için kendisini çalışmaya veya spora verdiği, kumar, yemek, alışveriş, gelişigüzel cinsellik, aşırı televizyon seyretmek gibi uyarıcı dürtüsel etkinlikler yaptığı bir moddur.
Sosyal Çekilme Modu
Üzgün veya kırgın olduğunda kişinin bu durumla ilgili kişiler ile ilişkiyi durdurduğu ve nedenini açıklamadan uzak durma modudur. Çocuk yaşlardaki küsme davranışı ile benzerdir. 

Teslim Modları
Teslim davranışı, bedensel ve ruhsal yapmızın başa çıkılmasını imkansız gördüğü tehditler karşısında ortaya çıkan en ilkel refleksimizdir. Hareketsiz kalarak vücuttaki enerjiyi korumaya, saldırganı daha fazla saldırgan hale getirmemeye yönelik bir son çare yolu olarak çalışır. 
İncinmiş (Yaralı) Çocuk Modu
İhtiyaçlarımızla en yakın temasta olan moddur. Bu modda tehdit altında olan ihtiyacımız nedeni ile tetiklenen şemamızın tüm acısını hissederiz. Sevgi ihtiyacı engellendiyse acı, saygı ihtiyacı engellendiyse hayal kırıklığı, güvenlik ihtiyacı engellendiyse endişe ve özgürlük ihtiyacımız engellendiyse sıkıntı yaşarız. Kaybolmuş, çaresiz, aşağılanmış, yapayalnız, güçsüz, aciz, kenara atılmış, dışlanmış, sevgisiz hissettiğimiz anlar bu moda örnektir. 
Cezalandırıcı Ebeveyn Modu
Tehdit aşılamaz seviyede büyük olduğunda hayatta kalmak için son çare olarak tam teslim moduna geçildiğinden bahsetmiştik. Cezalandırıcı Ebeveyn modu kişinin teslim modundan çıkmasına neden olabilecek öfkeli ve dürtüsel davranışları engellemeye çalışan bir yapı gibi çalışır. Bu sayede savaşma ve kaçma davranışları engellenir ve ketlenir. Örneğin, aslan tarafından yakalanan ceylanın kurtulmak için yapacağı herhangi bir hareket, aslanın avının ölmediğini anlamasına ve daha yırtıcı hale gelmesine neden olabilir. Yapılacak en iyi ve tek şey tam teslim modunda kalarak aslanın dikkatinin başka bir şeye yönelerek dağıldığı bir anı hareketsizce beklemektir. Benzer şekilde bir şirkette üst düzey yöneticisinin öfkesine ve sözel saldırısına maruz kalan bir kişi aynı sertlikte cevap verirse işten atılma tehlikesi olduğu için teslim olmayı tercih edebilir. Ancak içinde uyanan öfkeyi bastırabilmek için yöneticinin saldırısını haklı ve bu duruma neden olan kendi davranışını da tam olarak haksız görmesi gerekmektedir. Cezalandırıcı Ebeveyn modu tam bu noktada devreye girerek kişinin haksız olduğunu, eğer kaçarsa ya da savaşırsa işlerin daha kötü olacağını ve yanlış yapmış olacağını hissettirerek teslim olmasını sağlar. Ancak bu durum büyük tehlikelerde kısa vadede koruyucu bir mekanizma gibi çalışsa da bu tür tehditlerin olmadığı durumlarda da etkinleşerek kişinin kendisi için sağlıklı çözümler üretmesini engeller, çaresiz ve depresif bir hale sürükler.
Uyumlu Teslimci Mod
Diğerleri ile çatışmamak ve dışlanmamak için onları memnun etmeye, onlara göre davranmaya odaklı, diğerlerinin hakimiyeti ele almasına, kendisini eleştirmesine ve aşağılamasına izin veren bir moddur.
Kopuk Korungan Mod
Kişinin kendi ihtiyaçlarını hissetmediği, kayıtsız, donuk, duygusuz, diğerlerine karşı soğuk, kopmuş ve uzak hissettiği bir teslim modudur. Kendi ihtiyaçlarının karşılanması ve karşılanmaması arasında fark yok gibidir. Disosiasyon da denilen orada/anda olamama yaşantısı sıklıkla eşlik eder. 
Aslında bu mod teorik olarak en başta bir kaçınma modu olarak önerilmiştir ancak sinir sistemi üzerinde yapılan araştırmaların sonuçları göz önüne alındığında, Kopuk Korungan modunun belirtileri daha çok donakalma tepkisinin belirtileri ile uyuşmaktadır. Bizim yaptığımız araştırmalarda da teslim ile karakterize diğer modlarla aynı alanda olduğuna ilişkin kanıtlar elde ettik. Dolayısıyla Kopuk Korungan modunu teslim davranışı olarak değerlendiriyoruz. Kişinin kendi ihtiyaçlarının farkında olmaması saldırganı kışkırtmamayı sağlar ancak karşılıklılık ilkesine dayanan sağlıklı yakın ilişkiler kurulmasını da imkansız hale getirir.  
Psikosomatik Mod
Psikolojik sıkıntıların kendisini beden aracılığı ile gösterdiği bu modda sık sık sindirim sistemi sorunları, uyuşukluk, baş ağrısı, fibromiyalji, enerjisizlik ve kas ağrıları gibi şikayetler olur. Sıkıntılı dönemlerde kişi fiziksel olarak hastalanabilir. Yine bu mod da kaçınma olarak önerilmiştir. Ancak araştırmalarla uyumlu olarak, bu modun bedensel özelliklerinin sinir sistemizin teslim moduna geçtiğinde gösterdiği tepkilerle tamamen uyuşması ve bu moda ait sıkıntı ve stresin kişinin bedenindeki yakınmalar aracılığı ile dolaylı olarak yaşanıyor olması nedeni ile bu modu da teslim başlığı altında ele alıyoruz. 
Mod Tetiklenmelerine Örnek
Pazar akşamı bir arkadaşınızın düğünü var ve siz evde o düğüne giyecek bir gömleğiniz olmadığını fark ediyorsunuz. Cumartesi dışarı çıkarak gömlek almak için gün boyunca mağazaları gezdiğinizi ve sonunda istediğiniz gömleği bularak akşamüstü eve geldiğinizi düşünün. Gün içinde ihtiyacınız olan gömleği almak için verdiğiniz çaba, Sağlıklı Erişkin moda bir örnektir. Bir ihtiyaç vardı ve siz onu giderdiniz. Eve geldiniz ve tekrar denemek için gömleği paketinden çıkarıyorsunuz ve giymeye çalıştığınızda mağazadan size başka bir boyda gömlek verildiğini fark ediyorsunuz. Hemen mağazayı arıyorsunuz ama telesekreterdeki mesajdan mağazanın kapandığını anlıyorsunuz. Yaşanan hayal kırıklığı ve sıkıntı, İncinmiş Çocuk modunu içerir. Ortada bir yoksunluk durumu oluşmuştur. Sizin o gömleğe ihtiyacınız var ve ne yazık ki mağazalar o saatten sonra ve ertesi gün kapalı. Bundan sonra problemin çözümü için nasıl bir yol izleyeceğimiz yoksunluğun seviyesi ve/veya tetiklenen şemalarımızın gücüne bağlıdır. Eğer bir gömlek ödünç alabileceğimiz bir arkadaşımız varsa ve bu çözümü aklımıza getirebilecek kadar sakin kalabiliyorsak Sağlıklı Erişkin moduyla bir arkadaşımızı arayarak yarınki düğün için size verebileceği bir gömleği olup olmadığını sorarız. Eğer varsa, çözüm üretilmiş ve ihtiyaç giderilmiştir. Kasada yaşanan karışıklık durumunun normal olduğunu ve herhangi bir ihmal veya kötü niyet içermediğini düşünerek günlük rutinimize dönebiliriz. Ertesi gün arkadaşınızın gömleğini giyerek düğüne gider, daha sonra da gider doğru gömleği alırsınız. Bu olay hafızanızda herhangi bir iz bırakmadan silinir.

Bir de bu olayın şemalarınızı ve modlarınızı harekete geçirdiği bir versiyonuna bakalım. Gömleği alıp eve geldiniz, paketi açtınız ve denediğinizde bu gömleğin sizin aldığınız gömlek olmadığını fark ettiniz. Bu, bir alarm durumu yaratır. Ufukta bir tehlike belirmiştir: Arkadaşınızın düğününe giyecek bir giysi bulamamak. Bu tehdit, çevremizdeki olası tehlikeleri bir radar gibi tarayan sistemleri tetikler. Tehlikeyi geçmiş yaşantılarımıza göre tarayan sinir sistemimiz özellikle kişilik yapımızda var olan şemalara uygun tehditleri yakaladığında büyük bir tepki verebilir. Eğer Kuşkuculuk şemanız varsa, bu olayı size yapılmış büyük bir haksızlık olarak yorumlarsınız ve adaletsiz tutumlara karşı hissettiğiniz büyük bir sıkıntı ve öfke beliriverir. Bu duygular ve bedensel duyumlar sizi kapladığında içinde bulunduğunuz modun adı İncinmiş Çocuktur.
Modlardan bahsederken kullandığımız çocuk ve ebeveyn kavramları, içimizde yaşayan çocukları veya ebeveynleri kastetmiyor. Bu terimleri bedenimizin verdiği tepkileri daha kolay anlayabilmek için kullanırız. Ama geri planda kastedilen sinir sistemimizin sorunla baş etmek için bedenimizi ve zihnimizi içine soktuğu evrimsel tepkilerdir. 
Kuşkuculuk şemanızın tetiklenmesi ile kasada yapılan yanlışlığı büyük bir haksızlık olarak algılarsınız. Haksızlık, aslında insanoğlu için en büyük tehditlerden biridir. Dolayısıyla siz paket karışması olayını istemsiz olarak haksızlık olarak algıladığınızda, sinir sisteminiz bu durumla baş etmeniz için gerçekte hiç de gerekli olmayan bir enerji verir. Sempatik sinir sisteminiz tetiklenir ve vücuda noradrenalin pompalanır. İsteseniz bile sakin kalmak neredeyse artık imkansızdır. İncinmiş Çocuk modunda hissedilen çaresizlik yaşantısı yerini çözüm bulmak ve haksızlığa tepki vermek için Kızgın Çocuk modunun öfke ve huzursuzluğuna bırakmıştır. Öfkeyle telefonunuza sarılır, sosyal medyada durumu sert ifadelerle anlatan bir gönderi yazabilirsiniz:

Sayın X firması, bana yanlış bir gömlek verip arkadaşımın düğününe gitmemi engellediğiniz  ve günümü mahvettiğiniz için teşekkürler. @Xfirması, #kötüpersonel, #özensizlik, #tüketicihaklari…

Eğer güçlü bir Beklentili Ebeveyn modunuz varsa, kendinize yönelik eleştiriler üretecektir. Zihninizde neden yeterince dikkat etmediğiniz, başka bir arkadaşınız olsa bu hatayı yapmayacağına dair iç diyaloglar geçer ve bunlar acı ve öfkenizin artmasına neden olur.
Eğer X firmasının iyi çalışan bir müşteri hizmetleri bölümü varsa akşam size bir mesaj gelebilir:

Sayın xyz, yaşanan karışıklık için çok üzgün olduğumuzu bilmenizi isteriz. Pazar günü mağazamızı açmamız ne yazık ki imkansız. Ama Pazartesi gelirseniz bu durumu telafi etmek için elimizden geleni yapacağımızdan emin olabilirsiniz. Saygılarımızla, @Xfiması

Bu beklediğiniz yanıt değildir. Dürtüsel ve/veya Kızgın Çocuk modunuz tekrar aktive olur. Kazanmak için saldırmaktan başka bir çözüm yokmuş gibi görünür. Ayrıca bu saldırı hareketine Haklılık şemasının etkin olduğu modlarınız da eklenir ve şöyle bir mesaj yazabilirsiniz.

Telafi derken?!!! Arkadaşımın birden fazla evleneceğini düşünüyorsunuz, herhalde!!! Sizin gibi bir firmanın eleman alırken daha dikkatli olmasını beklerdim. Umarım aynı şey sizin başınıza da gelir ve bana ne yaşattığınızı anlarsınız!!!

Büyüklenmeci modunuz ile verdiğiniz tepki kısa bir rahatlama yaratabilir ama sorun hala çözülememiştir. Beklentili Ebeveyn modunuz içsel diyaloglarınızda elinizden geleni yapmadığınızı söyler size. Eğer daha baskın olsaydınız firmanın mağazayı sizin için açabileceğine, tek yapmanız gerekenin daha fazla baskı yapmak olduğuna sizi ikna etmeye çalışır.

Özellikle “başkası olsaydı yapabilirdi” açısı, tepkinizin sağlıklı seviyelere gelmesini engelleyen bir durumdur. İçsel kıyaslama ve eleştiri, sizi sürekli savaş/kaç modunda tutar. Ancak, savaş modu sürdürülebilir bir durum değildir ve uzaması durumunda yerini tam bir teslime bırakabilir. Haksızlığa uğramış, yenilmiş, altta kalmış İncinmiş Çocuğun hisleri bedeninizi kaplar. Ayrıca Beklentili ve/veya Cezalandırıcı Ebeveyn modundan gelen yapılabilecekleri yapmamış olmanın iç eleştirisi sıkıntıyı artırır. Elinizden bir şey gelmiyor olmasının sıkıntısıyla belki arkadaşınızın düğünü için yaptığınız diyetinizi bozarak geceyi abur cubur yiyerek bozabilir veya fazla miktarda alkol alabilirsiniz. Bu davranışlarınızdan sorumlu yanınız ise Avungan modunuzdur. Bu durum da ertesi sabah kalktığınızda ek bir sıkıntı yaşamanıza neden olacaktır.

Özet
Daha önce de belirttiğimiz gibi, ruhsal olarak bizi sıkıntıya sokan tüm durumları şemalar, başa çıkma tutumları ve modlar ile açıklayabiliyoruz. 18 şema ve pek çok başa çıkma tutumu ve en az o kadar mod ilk başta aklı karıştırabilir. Bu konularda bilmemiz gereken şey, insanın ihtiyaçlarına ulaşmaya çalışan bir organizma olduğu ve ihtiyacı engellendiğinde uyumlu davranışlarla başa çıkabiliyorsa genel olarak mutlu bir yaşam sürdüğüdür. Kişiliğe derinlemesine yerleşmiş olan şemalar ve modların var olduğu durumlarda ise, kişi ihtiyaçlarının her an elden gidebileceği tedirginliğini taşır. Korktuğu başına gelmesin diye aldığı önlemler hem ruhsal olarak yıpratıcıdır, hem de onu ihtiyacına ulaşmaktan alıkoyabilir.

Şemalar ve modlar, dört temel ihtiyacımızın elde edilmesinde sorunlar yaratır. Tüm ruhsal şikayetlerimiz sevilmezlik, saygı görmemek, güvende hissetmemek ve özgürlüğümüzün kısıtlanması başlıkları altında sınıflandırılabilir. Bu alandaki araştırmalar devam etmektedir. Belki bir süre sonra bu temel ihtiyaçlara başkaları da eklenebilir veya çıkartılabilir.

Şemalar ve başa çıkma tutumları nota ise, modlar birden fazla notanın birleşimiyle oluşan akorlardır. Kulağa hoş gelmeyen bir müzik parçasını nota nota inceleyerek de tekrar düzenleyebilirsiniz ya da akorlarını değiştirerek de. Şema Terapi’de ruhsal sorunlara sadece şemalar ve başa çıkma tutumları üzerinden yapılan yaklaşıma Temel Model, modlar esas alınarak tedaviyi yürüten yaklaşıma Mod Modeli denir. Mod Modeli hem çocuklarda hem de Şema Modelini fazla entelektüel bulan erişkinlerde daha kolay kullanılır. Aslında her iki model de aynı yapıları ifade eder. Şema Modeli özellikle İncinmiş Çocuk modunun acısını daha detaylı anlayabilmek için vazgeçilmezdir. Mod Modeli ise İncinmiş Çocuk kavramı sayesinde, kişinin ruhsal şikayetlerine bir zaman bu konularda sıkıntı çekmiş çocuk halini hatırlatarak kendisine ve şikayetlerine daha şefkatli yaklaşmasını sağlar.

Aşağıdaki tabloda klinik gözlemlerimiz ve yaptığımız araştırmalar sonucuna göre oluşturduğunuz ihtiyaç modelini görebilirsiniz.

Tehdit	Duygu	İhtiyaç
Sevilmezlik	Üzüntü	Sevgi/Aidiyet
Değersizlik	Hayal Kırıklığı	Saygı
Çaresizlik	Korku	Güvenlik
Tutsaklık	Sıkıntı	Özgürlük

Ayrıca sevgi, saygı, güvende hissetme ve özgürlük ihtiyaçlarımızı yeterince aldığımız zaman daha derinde anlam ve yaşama sevinci ismini verdiğimiz üst ihtiyaçlarımızı da hissedebiliyoruz. Bu durum bizi tamamlanma yaşantısına taşıyor ve sonrasında bir yandan sorumluluklarımızı yerine getirerek ve karşımıza çıkan sorunları çözerek bir yandan da kişisel zevk ve ilgilerimizle uğraşarak çevremizle uyum içinde bir yaşam sürüyoruz.

Temel ve üst ihtiyaçlar, şemalar, başa çıkma tutumları ve modları açıklayan bu bölümü bitirerek, ihtiyaçlarımızın “engellenme şekillerinin” başa çıkmak için seçtiğimiz davranış ve modlarımızı nasıl etkilediğini görelim.
Bölüm 2: İhtiyacın Boyutları
Sağlıklı bir ruh hali, ihtiyaçlarımızın dengeli bir şekilde karşılanması ile sağlanır. Yukarıda saydığımız sevgi, saygı, güvenlik ve özgürlük ihtiyaçlarımız karşılandığında çevreyle uyum içinde, neşeli, yaratıcı ve anlamlı hissettiğimiz Mutlu Çocuk modundayızdır. Zaman içinde, acıkmak gibi ihtiyaçlarımız tekrar ortaya çıktığında Mutlu Çocuk modundan Sağlıklı Erişkin moduna geçerek bu ihtiyaçlarımızın telafisi yoluna gideriz. Sağlıklı yollarla, çevremizdeki insanların haklarına saygı göstererek kendi ihtiyaçlarımızı karşılarız. Bazı durumlarda ise Sağlıklı Erişkin moduyla yapacaklarımız ihtiyaçlarımızı karşılayamaz. Örneğin, bir yakınımız öldüğünde, sevgilimizden ayrıldığımızda, işi bıraktığımızda Sağlıklı Erişkin modumuzun yapabilecekleriyle hızlı bir şekilde Mutlu Çocuk moduna dönmemiz mümkün değildir. Toparlanmamız için uzun bir zaman gerekecektir. Kayıplar ve travmalar sonrasında sinir sistemimizin tekrar eski haline gelmesi zaman alabilir. Bu durumlarda kaybımıza veya yaşadığımız travmanın türüne göre uzun bir süre yoksunluk ve acı yaşayabiliriz. Ruhsal yapımız, derimizde açılan bir yarada olduğu gibi, zaman içinde biz farkında olmadan kendisini onarır. Ancak, büyük travmalar gibi durumlarda ruhsal yapımız ayakta kalabilmek için teslim moduna geçebilir. İleri derecede teslim modu organizmanın tehlike geçtikten sonra bile varlığını sürdürebilmek için kendini kapattığı koruyucu bir hareketsizlik haline girmesi, kişinin hayattaki işleyişini ileri derecede bozan bir durumdur. Bu travmatik durumların belirgin örneği hayatı ileri derecede tehdit edici yaşantılardır. Ağır bir trafik kazası, büyük bir hastalık veya cinsel tacizde olduğu gibi. Bu verdiğimiz örnekler özellikle hayatı ve bedenin bütünlüğünü tehdit eden durumlardır. Bununla beraber aşağılanma, dışlanma, ve özgürlüğün kısıtlanması gibi durumlarda travmatik etki yaratabilir.

Travma durumlarındaki ihtiyaçların ileri derecede engellenmesi, işlev bozucu tepkilerin ortaya çıkmasındaki tek etken değildir. Karşılanamayan ihtiyacın nedeninin adaletsiz bir durum olup olmadığı, bu yoksunluktan etkilenme seviyemizi belirler. Ardında kötü niyet veya haksızlık olduğunu düşünmediğimiz kayıplarla veya engellerle daha kolay başa çıkarız. Eğer başımıza gelen durumun, adaletsiz bir tutum sonucu oluştuğunu düşünüyorsak yaramız o kadar kolay kapanmaz. Derimizde açılan yara örneğine tekrar dönersek bu durum yaranın mikrop kapması ile eş değerdir. Vücut yarayı kapatmak için artık başka müdahalelere ihtiyaç duyar. 
Sevgilisinin ayrılmak istemesi ile ilişkisi biten bir danışanımla ayrılma nedeninin çektiği sıkıntı üzerine etkisini konuştuğumuz bir seansta, ona başka bir nedenden dolayı ilişkisinin bitmesi durumunda benzer bir sıkıntıyı yaşayıp yaşamayacağını sordum. Örneğin, sevgilisi eşcinsel olduğunu söyleyerek kendisinden ayrılsaydı ne hissederdi. Bu soruyu duyunca danışanımın yüzündeki ifade rahatladı. “Çok da kötü hissetmezdim. Bu durumun benimle bir alakası yok çünkü” dedi. İkisinin de aynı ayrılık olduğunu, her iki durumda da sevgilisiyle bugüne kadar yaşadığı güzel şeyleri yaşayamayacağını söyledim. Aradaki farkı neyin oluşturduğunu sordum. Sevgilisinin eşcinsel olduğunu söyleyerek kendisinden ayrılmasına onu çok üzmeyeceğini, bunun nedeninin bu durumda yapacak bir şeyinin olmaması olduğunu ama ilişkinin şu anki bitişinin nedeninin kendisinin ilişki içinde yaptığı hırçın davranışlar olduğunu söyledi.
Bu ufak ayrıntıyı gözden kaçırırsak sonraki seansları kişinin acısını ayrılık oluşturuyor diye düşünerek sürdürebiliriz. Ama burada kişinin canını esas yakan şey ayrılık değildir. Ayrılığın sebebi olacak davranışlarda bulunmuş olmak kişinin durumu sağlıklı bir şekilde atlatamamasına neden olmaktadır. Doğal olarak sevdiği kişiyle hoşuna giden şeyleri yapamaması ona acı vermektedir ama bu acıyı sürdüren ya da iyileşmesini engelleyen detay kişinin kendisini bu durumdan sorumlu hissetmesidir. Cezalandırıcı Ebeveyn modu aktiftir ve kişiye sürekli daha farklı davransaydı, bu sıkıntıları çekmeyeceğini suçlu acısıyla beraber hatırlatmaktadır.
Başka bir danışanımla hastalık korkusu üzerinde çalışıyorduk. Kansere yakalanmaktan çok korkuyordu. Özellikle belirli bir süre ömrünün kaldığını bilerek o günleri yaşama düşüncesi onu çok rahatsız ediyordu. Bulunduğumuz şehrin yakınlarındaki bir nükleer santralin patlamasıyla tüm şehir olarak radyasyona maruz kaldığımızı ve şehirdeki herkesin altı ay ömrünün kaldığını düşünmesini istedim. Bu durumda benzer bir korkuyu yaşayıp yaşamayacağını sordum. suratını buruşturarak o zaman bunun bir önemi olmayacağını söyledi. Tamam, durum yine kötüydü ama sadece kendisinin hastalığa yakalandığı ve sayılı günleri kaldığını bilerek yaşadığı hayali durum kadar değildi.
Bir önceki örnekte olduğu gibi sonuç aynı olmasına rağmen eşlik eden duygular birbirinden çok farklıydı. Yakındaki bir nükleer santralin patlaması durumunda herkesle beraber ölecek olmak, ona o kadar korkutucu gelmiyordu. Ama tek başına ve herhangi bir sebebi olmadan adaletsiz bir şekilde ağır bir hastalığa yakalanma fikri onun için dehşet vericiydi.
Başımıza gelen olumsuz olayların adaletsiz olması veya bu durumların sebebinin bizim yaptığımız ya da yapmadığımız davranışlarımızın olması, yaşanan sıkıntının seviyesini ayrıca etkiler. Yapılması gerekeni yapmamak veya yapılmaması gereken bir davranış yapmak yine adalet ile ilgilidir. Yanlış yapmışızdır. Bu durum bizi suçluluk duygusuyla cezalandırır ve başımıza gelen olay nedeniyle çektiğimiz acının rengini ve dozunu yoğunlaştırır ve ayrıca vereceğimiz tepkilerin işlev bozucu olmasına neden olabilir.
İhtiyaçlarımızı almamızı engelleyerek bizde yoksunluk yaratan tehditlerin bizi ne kadar etkileyeceğini, yaşadığımız yoksunluğun dozu ve bu yoksunluğun adil olup olmaması belirler. Yaşadığımız sıkıntının adil olmadığını düşünmek acımızı yaşayıp tekrar Mutlu Çocuk moduna dönebilmemizi geciktirir. Sağlıklı Erişkin yanımızın eşlik ettiği İncinmiş Çocuk modunda kalmak iyileşmenin önemli bir basamağıdır. Kaybettiğimiz ihtiyacın üzüntüsünü ve yasını yaşamak gerekli bir tepkidir ancak adalet konusunda aşırı hassasiyet nedeniyle durumun adil olmayan yanlarına fazlaca odaklanmak,  sağlıklı bir şekilde yaşamamızı engelleyerek bizi savaş veya kaç modlarında tutar. Dolayısıyla yasımızı tam olarak yaşayamayız ve doğal bir şekilde tekrar Mutlu Çocuk modumuza geri dönemeyiz.
Sinir sistemimiz sürekli olarak çevremizde herhangi bir tehlikenin var olup olmadığını tarar. Ayrıca karşılaştığımız tehlikenin adil bir durum olup olmadığını değerlendirir. Dolayısıyla içinde bulunduğumuz durum bu iki boyutta değerlendirilerek aşağıdaki dört kategoriden birisine denk gelir:
●	Adalet ve Bolluk
●	Adalet ve Kıtlık
●	Kaos ve Kıtlık
●	Kaos ve Bolluk

Her ihtiyacımızın bol bulunduğu veya kıt olduğu durumlar olabilir. Kelime anlamı olarak sanki burada yiyecek maddelerinden bahsediyormuşuz gibi gelse de aslında sevginin, saygının, özgürlüğün ve güvenliğin durumu da benzerdir. Bazı ortamlarda daha fazladır, bazı ortamlarda ise daha azdır. Örneğin, derslerin çok yoğun olmadığı dönemlerde pek çok arkadaş buluşmasının olduğu üniversite dönemlerinde kendimize bir sevgili bulmamız daha kolaydır. Hem genç olduğumuz hem iş hayatına atılmadığımız için yeterince boş vaktimizin olması hem de kendisine sevgili bulmak için niyetli pek çok insanın çevrede bulunması nedeniyle sevgi ve sosyallik ihtiyacımıza ulaşmak daha kolaydır. Zaman geçtikçe bir işimiz olur, çalışma hayatına atılırız, işimizi tutturmak için gece gündüz çalışırız ve arkadaşlarımızla bir araya gelmek için çok fırsatımız olmayabilir. Yine bu süre içinde çevrenizdeki pek çok insan birbirleriyle veya başkalarıyla evlenerek çoluk çocuğa karışarak gruplardan uzaklaşmaya başlarlar. Eski arkadaşlarınıza bekarken olduğu kadar sık ulaşamayabilirsiniz. Burada ise bir kıtlık durumunda bahsedilebilir. Siz bu kıtlığı Sağlıklı Erişkin yanınızla karşılar ve bunun başınıza gelen korkunç adaletsiz veya talihsiz bir durum olduğunu düşünmeyerek kendinize boş vakitleri uyuşan insanlardan yeni bir grup oluşturabilirsiniz ve aynı zamanda eski arkadaşlarınızı görmeye devam edebilirsiniz. Sonuçta geçici bir yoksunluk yaşamış ama üretken bir modda bu yoksunluğu gidermiş olursunuz.

Benzer şekilde saygı, güvenlik veya özgürlük ihtiyaçlarımızın sağlanmasında eksiklik yaşadığınız durumlar olabilir. Hepsinin eksikliğinin şiddeti ve ne kadar adil bir şekilde baş edilebilir olduğu, sinir sistemimizin bu durumlarla baş etmek için hangi modumuzu seçeceğini belirler. Adil bir kıtlıkta, çoğunlukla Sağlıklı Erişkin modumuzla çözüm bulmaya çalışırız. Eğer kıtlığa ayrıca haksızlık veya adaletsizlik de eklenirse Öfkeli ve Dürtüsel Çocuk modlarımız ya da yukarıda bahsettiğimiz diğer başa çıkma modlarımızla tepki veririz. Öfkeli Çocuk, Kızgın Çocuk ve Dürtüsel Çocuk, aşırı telafi modları ve kaçınma modları bizi belki adaletsiz durumdan kurtarmasa da bolluk durumuna kavuşturabilir. Adil olmayan kıtlık durumuyla başa çıkamazsak yaşadığımız yoksunluk bizi artık tehdide karşı boyun eğdiğimiz teslim modlarına götürür. Bunların örneklerini, aşağıda ihtiyacımızın engellenme durumlarını açıklarken göreceğiz.
Adalet ve Bolluk
Bu durum en arzulanan yaşam ortamıdır. Hem temel hem de psikolojik ihtiyaçlarımızın adil bir şekilde bolca karşılandığı ortamlar, yeryüzü cenneti olarak tanımlanabilir. Kimsenin haksızlığa uğramadığı, adaletsiz durumların dikkatlice ve hızlı bir şekilde yasalar aracılığı ile sağlandığı, kişilerin üretebilmeleri için rahatça iş bulduğu ve medeni hakların yasalarca sıkı bir şekilde korunduğu, sevme ve sevilme ihtiyacının önyargılardan uzak bir şekilde desteklendiği toplumlar buna örnektir.

Şema Terapi terimleri ile düşünürsek, böyle toplumlarda yaşayan kişilerin çoğunlukla Mutlu Çocuk modunda yaşadığını söyleyebiliriz.  
Adalet ve Kıtlık 
Bazı durumlarda düzen bozulmadan da temel veya psikolojik ihtiyaçlarımızda kıtlık olabilir. Damar rahatsızlıkları nedeni ile beslenmesini kısıtlamak zorunda olan veya tüm ülkedeki ekonomik şartlardan dolayı herkesle beraber geliri ve yaşam seviyesi düşen biri gibi. Eğer yaşanan yoksunluğun sadece kişi veya belli bir gruba ait olmadığını, çevredeki herkesin yaşadığı bir yoksunluk olduğu biliniyorsa, bu duruma katlanmak pek çok kişi için daha kolaydır. Adaletli bir ortamda yoksunluğu ve/veya kıtlığı herkes bir şekilde yaşıyorsa dürtüsel reflekslerimiz tetiklenmez. Adalet algısı sürdüğü sürece kişi kısıtlı kaynakların varlığında, dürtüsel davranmayacak, kendisine düşen miktara razı olacaktır. Kıtlığın korkusu devam etse de ilkel hayatta kalma reflekslerini engelleyecektir. Yani, kişi sosyalliğin devamını ön planda tutabilecektir.

Bir danışanım çocuğunun bakıcısı ile ilgili yaşadığı sıkıntılardan bahsetmişti. Bakıcı, danışanımın istediği zamanda gelmiyor ve ihtiyacı olan zamandan da önce evden ayrılıyormuş. Ayrıca, gün içinde iletişimleri sırasında oldukça reddedici ve kaba davranıyormuş. Kendisine bakıcısını değiştirmeyi düşünüp düşünmediğini sordum. Çok sıkıntı çekeceğini ve yeni bakıcı bulana kadar yaşayacağı zorlukların altından kalkamayacağını söyledi. Bakıcıyla geliş gidiş zamanlarını ve tavırlarının kendisi üzerindeki etkisini neden konuşmadığını sordum. Bakıcısının çok aksi bir insan olduğunu, böyle bir konuşma sonrasında çalışmayı bırakabileceğini söyledi. Ben de o zaman bakıcısına sahip çıkması gerektiğini, hatta gelirken bir otobüs kazası falan geçirmemesi için belki de onu evinden gidip alıp getirmesini önerdim.“O kadar da değil! Otobüs kazası geçirirse geçirsin. Bu durumdan bana ne!” dedi. “O zaman ne yaparsın?” diye sordum. Doğal olarak başka bir bakıcı arayacağını, o kişiyi bulana kadar ailesinden veya arkadaşlarından yardım alarak çocuğun bakımını sürdüreceğini söyledi. Söylediklerinden bakıcısız kalsa bile çocuğuna bakım verme kapasitesinin olduğunu anladığımı söyledim. Doğal olarak, kendi çocuğuna bakma kapasitesinin olduğunu vurguladı, gururlu bir şekilde. Bakıcısı ile yapacağı konuşma nedeniyle sıkıntı çekmek ve bakıcının bir kaza geçirmesi sonucu işe devam edememesi nedeniyle sıkıntı çekmek arasında ne fark olduğunu sordum. İlk durumda oluşan sıkıntının nedeninin kendisinin olacağını ama ikinci durumun sorumlusunun kendisinin olmayacağını söyledi. Sorumlusunun kendisi olmadığı durumla başa çıkmak onun için daha kolay olacakmış. Ama yapacağı öfkeli bir konuşma sonrasında ortaya çıkacak sıkıntının atlatılmasının onun için daha zor olacağını söyledi.

İki durumda da çekilecek sıkıntı aynıydı. Aradaki fark ise, sıkıntının meydana geliş şekliydi. Eğer sıkıntı danışanımın kendi ihtiyaçlarını ifade etmesinden kaynaklanıyorsa sıkıntıya katlanması daha zor olacaktı. Kendi ihtiyaçlarını ifade etmesinden kaynaklanıyorsa sıkıntıya katlanması daha zor olacaktı. Kendi ihtiyaçlarını ifade etmek bu kişinin aynı zamanda hayatının diğer alanlarında da sıkıntılı bir konuydu. Sosyal normlara uyum ve düzenin devam etmesi için kendi ihtiyaçlarını ifade etmeyi neredeyse her zaman erteliyordu. Kendi ihtiyaçlarını ifade etmesi özellikle Beklentili Ebeveyn yanı için bir tür şımarıklıktı. Çocukça davranıp hem gerçek sıkıntılar hem de Beklentili Ebeveyn modundan gelen kıyaslama ve eleştiriler ile uğraşmak istemiyordu. Ama kendisinin sorumlu olmadığı bir sebepten dolayı yaşayacağı sıkıntılar, normal bir hayatın parçasıydı ve adildi. Bunlarla başa çıkması daha kolaydı.

Adil bir kıtlık durumunda, savaşma veya kaçma modelimiz değil sağlıklı başa çıkma modlarımız devreye girer. Bu mod, genellikle Sağlıklı Erişkin modu olarak adlandırılır. Bu moddayken problemle başa çıkmak için gereken değişiklikleri yapar, varsa prosedürleri izleriz. Problemle başa çıkmak için uğraşırken diğerleriyle sosyal uyumumuzu gözetmeye devam ederiz. Bulduğumuz çözüm yollarının diğerleriyle de uyumlu olmasına dikkat ederiz. 

Depremlerle iç içe yaşayan Japon halkı için deprem ne kadar korkunç olsa da daha sonra gelen yardımlar sırasında sırayı hiç bozmadan beklediklerinden bahsedilir. Kayıplar ve açlık vardır ama gelecek yardımın adil olarak dağıtılacağına olan inanç ve bu konuda yüz belki de binlerce yıllık deneyim ile kıtlık olsa bile, bu toplumda kaos ortamının pek ortaya çıkmadığını biliriz. Bu coğrafyadaki yerküre hareketliliği ve yaşanan tsunami felaketlerine rağmen ülkenin sağlam kalan taraflarından destek geleceğine inanç tamdır. Felaketin büyüklüğü, kıtlığın seviyesi ve süresi çok daha fazla artarsa bu adaletli bir yardım beklentisi ne kadar sürer, bilemiyoruz. Ama deprem ve benzeri felaketlerde organize bir yardım sisteminin olmadığı ülkemizin de içinde olduğu toplumlarda kaos ortamının çok hızlı bir şekilde geliştiğini biliyoruz. Sisteme olan inanç, kıtlığın kaosa yol açmasını geciktirmektedir.
Kaos ve Bolluk
Kaosun ve kıtlığın olduğu durumlarda, var olan kaynaklara ulaşmak için kişinin statü ve/veya dürtüsel yanları ile ulaşmaya çalışabileceğini daha önceden söylemiştik. Adalet ve düzen aracılığı ile bolluğun tekrar gelmesini beklemek faydasız görünüyorsa veya yoksunluğun seviyesi çok yüksek ise kişi bu evrimsel reflekslerini kullanarak hayatta kalmak için avantaj sağlamaya çalışabilir. 

Kıtlığın yaşandığı ama adaletin kısa bir süre içinde geleceğine inanıldığı durumlarda toplum normlarına uyum devam eder. Kıtlıkla baş etmek için bulacağımız çözümlerin çevremizdeki insanlarla uyum göstermesine özen gösteririz. Düzenin ve adaletin gelmesinden umudumuzu kaybettiğimiz zaman, varlığımızı devam ettirmek için çevreyle uyum içinde olmak imkansızlaşır. Bu durumda diğerlerinin tepkisini almadan kullanılabilecek yöntemlerden ilki, eğer varsa yüksek standartlarımızı ve statümüzü devreye sokmaktır. Örneğin, bir işsizlik döneminde tanıdığımız yüksek mevkideki insanlar aracılığıyla kendimize iş bulabiliriz. Yaptığımız şey toplumsal adalete uymamaktadır fakat kıtlığın ve adaletsizliğin seviyesi bizi bu konuyu düşünmekten alıkoyar. Tehlikenin seviyesi bizi kaç veya Savaş moduna sokar. Bu moddayken sosyallik, çevremizle iyi ilişkiler içinde olma isteği geri plana itilir. Torpil ile iş sahibi olma veya yükselme sonunda çevremizin bize dostane bir tutum göstermeyeceğini biliriz. Buna rağmen, parasız ve aç kalma tehlikesi baş edilmesi gereken öncelikli tehdittir. Dolayısıyla  çevremizin ileride bizi eleştirebileceği aklımıza gelmez.

Yüksek mevkideki insanlar aracılığıyla avantajlı konumlar elde ettiğimiz zaman, bu durumun yaratacağı rahatsızlıktan Haklılık şemamızla kurtuluruz. Haklılık şeması bize yaptığımız şeyin doğru olduğunu, biz yapmazsak mutlaka başkalarının yapacağını düşündürür. Dolayısıyla kıtlık ve adaletsizlik durumlarında hayatta kalmak için zihnimizin kullandığı yaşamsal bir reflekstir. Bolluk ve adalet döneminde Yüksek Standartlar ve Statü Arayacılık şemalarımız aracılığıyla elde ettiğimiz avantajları, kaos ve kıtlık dönemlerinde Haklılık şeması aracılığıyla işleme koyarız. Eğer Hakıllık şemamız yoksa veya güçlü değil ise, diğer kişilerin haklarını ve durumlarını göz önünde bulundurmak bize yaşamda kalma açısından vakit ve fırsat kaybettirici olabilir.

Kaos ve kıtlıktan kurtulmaya yardımcı olan bir diğer şema Yetersiz Özdenetim şemasıdır. Yetersiz Özdenetim şemasını aslında bir tür çeviklik olarak düşünebiliriz. Western filmlerinde adaletin olmadığı durumlarda çıkar çatışmalarında silahını hızlı çeken kişilerin hayatta kaldığını ve hakkını aldığını defalarca görmüşüzdür. Çok işlenen temalardan bir tanesi kasaba halkına soyguncu çetelerden bıkarak kendilerine bir silahşör aradıkları durumlardır. Kasabanın adaletli şerifi bu çeteler tarafından pusuya düşürülerek öldürülmüş ya da rehin alınmıştır. Soygunların devam etmesi ile bunalan kasaba halkı adaletin dışında çözümler aramaya başlamıştır. 

Haksızlıklarla mücadele edilen benzer senaryolu filmlerde kahramanın iyi dövüşmesi, hızlı silah çekmesi, rakiplerini alt etmek için uyanık ve seri olması aranan özelliklerdir. Bu özellikler kaosun ve kıtlığın olduğu durumlarda yaşam kurtarıcı olabilir. Bununla beraber, kahramanın soygun çetesini alt ettiği ve kasabaya adaletin geldiği dönemlerde bir başka sorun ortaya çıkar. Kahramanımız adalet ve bolluğun olduğu dönemde sık sık kavga çıkaran ve alkol bağımlısı olan bir kişiliğe dönüşür. Kaos döneminde hayatta kalmasını ve düşmanlarını alt etmesini sağlayan özellikleri onun barış dönemine uyumunu güçleştirir. Savaş modunun travmatik etkileri ve dürtüsel kişilik özellikleri nedeniyle topluma uyum gösteremez. Filmin sonunda, gözü yaşlı bir sevgiliyi ardında bırakarak kasabadan ayrılır. 

Kahramanın maceraları ve ardından toplumla uyum problemleri pek çok filme konu olmuştur. Ancak, bu kahramanın savaştığı soyguncular veya zorbaların hayatı senaryolarda çok işlenmez. Biz onların çoktan avantajlı duruma geçmiş ve bu avantajları sayesinde zorbalık yapan hallerini görürüz. Şimdi, biraz da seyircinin çok hoşuna gitmeyen ama aslında aynı kıtlık ve adaletsizliklerle farklı bir şekilde boğuşan karakterleri anlamaya çalışalım.

Bu sevimsiz karakterleri, kahramanlardan ayıran en önemli özellik adalet duygularının olmayışıdır. Hayatta kalmak için kullandıkları şemalar öncelikle Haklılık ve Yetersiz Özdenetim şemalarıdır. Eğer bir ihtiyaçları varsa o ihtiyaçları başkalarının hakkını düşünmeden alırlar. Bu kişiler genellikle çeteler halinde yaşarlar çünkü sayıca çok olmaları onların hayatta kalmasına katkıda bulunur. Genellikle gözleri yükseklerde değildir ve kısa vadede elde ettikleri ufak ganimetler onlar için yeterlidir. 

Adaletin olmadığı vahşi batı veya benzer ortamları konu eden filmlerde belirgin bir başka karakter de yine adalet duygusundan yoksun fakat gözü çok daha yükseklerde olan bir zorbadır. Bir önceki paragrafta bahsedilen kişiliklerden farklı olarak istediği mevkilere gelmek için toplumla uyum içinde olması gerekmektedir; en azından görünürde. Hileli yollardan kasaba halkını dolandırarak elde ettiği mal varlığıyla yüksek mevkilerdeki insanlara rüşvet vererek kendisini daha avantajlı pozisyonlara getirmeye çalışır. Kasaba halkı bir türlü yakalanamayan soyguncular ile bu kişinin ilişkisini sezmekte ama bunu korkularından dile getirememektedir. Genellikle, bu karakterlerin gelişmiş zevkleri vardır ve kasabanın en güzel kızının peşindedirler. Peşinde oldukları kişiyi etkilemek için bu sofistike zevklerini baştan çıkarmak amacıyla kullanırlar. Filmlerde bu gelişkin zevkler, genellikle ileri seviyede entelektüellik, sanat alanlarında veya yeme içme konularında gelişmiş bir zevk, nadir bulunan eşya koleksiyonu gibi başkalarının gözünü boyamaya yönelik birikimlerdir. Yeri geldiğinde amaçları için bir avantaj olarak kullanılırlar.

Genellikle filmin sonunda kahraman tarafından alt edilen bu karakterlerde bulunan şemalar Yüksek Standartlar, Statü Arayıcılık, Haklılık ve Yetersiz Özdenetim şemalarıdır. Kasaba halkından gizli olarak yönettikleri soygun çetesinin üyelerinden farkları, kaotik ortamla baş etmek için aynı zamanda toplumun gözünde onları avantajlı duruma getiren yüksek standartları ve statüleridir.

Soyguncular, zorbalar ve kahramanlar kadar olmasa da bu tür filmlerde aynı ortamda bulunan ve zorlu hayat şartları ile Yüksek Standartlar ve Statü Arayıcılık ile başa çıkmaya çalışan fotoğrafçılar, yazarlar, ressamlar veya müzisyenleri görürüz. Bu karakterlerin genellikle Haklılık şemaları ön planda değildir. Belki Yetersiz Özdenetim şemaları nedeniyle alkol veya seks gibi bağımlılıkları olabilir. O dönemlerdeki hikayelerin günümüze taşınmasında emeği geçen ve bu hikayelerin kitap, oyun veya film şeklinde bize aktarılmasını sağlayan yaratıcı kişiliklerdir.

Kaotik bolluk durumuna bir de günümüzden örnek verelim. Özge’nin eşi ile cinsel yaşamları oldukça azalmıştı. Ayda bir yaşadıkları cinsellik, her iki taraf için de adet yerini bulsun amaçlı gibi görünüyordu. Özge bir süredir iş yerinden bir erkek arkadaşı ile vakit geçiriyordu. Aralarında açıklanan herhangi bir durum yoktu ama Özge’nin aklından sık sık bu kişiyle cinselliğin nasıl olacağına dair düşünceler geçiyordu. Bedeninde de bu düşüncelere eşlik eden yoğun uyarılmalar yaşıyordu. Ama eşinin ve kendisinin sosyal konumuna zarar getirecek bir davranış yapmamaya kararlıydı.

İlk bakışta, kişinin eşiyle cinsel ilişkisi yoksa başkalarına karşı ilgisinin artabileceği düşünülebilir. Acaba öyle midir? Özge’ye seansımız sırasında eşiyle cinsel ilişkilerinin olmamasının nedeninin sağlıkla ilgili bir durum olması durumunda nasıl düşüneceğini ve hissedeceğini sordum. Örneğin, eşinin kanser rahatsızlığı için kullandığı ilaçlar nedeniyle cinsel hayatları tamamen bitmiş olsaydı, diğer kişi ile bir şey yaşamayı düşünür müydü?

Kesinlikle başka birisi ile herhangi bir şey düşünmeyeceğini söyledi. O zaman durum tamamen değişirmiş. Şu anki durumun bundan farkının ne olduğunu sordum. Şu an cinsel yaşamları daha hareketli ve eğlenceli olabilecekken olmuyordu; hayal etmesini istediğim diğer durumda ise yapacak bir şey yoktu. Cinsel hayatın yokluğu tamamen elde olmayan bir duruma bağlıydı. Güncel durumda ise pisi pisine bir kıtlık yaşanıyordu. Ortada bir adaletsizlik vardı. Ayrıca, eşi ile arasındaki iletişim problemleri tamamen çözümsüz görünüyordu. Neredeyse her iletişimleri, seslerin yükseldiği tartışmaya dönüşüyordu. Aslında evde tam bir kaos ortamı hakimdi ve bu durum Özge’nin dürtüsel reflekslerini tetikleyecek gibi görünüyordu.

“Eşimin tedavisinden veya haklı bir durumundan kaynaklanan cinsellikten yoksun bir yaşamı daha rahat kabullenebilirim. Ama çoğunda onu haksız bulduğum, evlendiğimiz günden beri üst üste eklenen ve çözümsüz görünen problemlerden kaynaklanan mesafeli bir ilişki ve eğlenceden yoksun bir yaşamı kabullenmem daha zordur. Burada kendimi kıstırılmış bir tutsak gibi hissederim. Evrimsel reflekslerim beni bu adaletli olmayan kıtlıktan kurtarmaya çalışır.”

Yaşanan kıtlığın adaletli veya kaotik olma durumu, kişiden kişiye ve içinde yaşanılan çevreye göre değişir. Aynı haksız yoksunluğu, başka birisi herkesin başına gelen ve katlanılan bir durum olarak görüp bu durumu değiştirmek için bir çabaya girmeyebilir. Cinsellikten yoksun yaşamından çok da şikayetçi olmadan geçirdiği hayatı onu rahatsız etmezken, benzer bir hayat sürdüren yakın bir arkadaşı bir gün ona kendi gizli aşkından bahseder. Eskiden herkesin durumunun aynı olduğuna inanırken artık bazılarının bu durumu kural dışı yöntemlerle de olsa değiştirebildiğini öğrenmiştir.
Başkalarının kendi hayatlarını “daha eğlenceli” hale getirebildiğini öğrenmek, yine de herkesi etkilemeyecektir. Sevilen kişiye duyulan bağlılık, kişinin kendi adalet anlayışı, diğer ilişkinin ortaya çıkması durumunda kişinin çekeceği sıkıntıyı hayal etmek gibi pek çok faktör, davranışın ortaya çıkıp çıkmamasını belirler. Bununla beraber, Özge bir sabah eşinin telefonunun ekranında “Günaydın canım.” yazan bir mesaj görür. Bu ana kadar yaşadığı yoksunluk zihninde adil bir seviyedeyken, bu mesaj aynı yoksunluğu adaletsiz yani kaotik olarak algılamasına yol açar. 
Mesaj hakkında sorduğu sorulara eşinin tutarsız cevaplar vermesi Özge’yi tatmin etmez. Seviyesini bilmese de eşinin başka biriyle romantik anlamda bir ilişkisinin olma olasılığı kaos ve kıtlık durumunda ayakta kalmak için kullandığımız dürtüsel modları güçlendirecektir. Romantik ihtiyaçlar anlamında onu Kaos ve Kıtlık durumundan, Kaos ve Bolluk durumuna geçirecek evlilik dışı bir ilişki, artık eskisi kadar uzak görünmemektedir.
Yetersiz Özdenetim ve Haklılık şemaları sayesinde kıtlıkla adaletsiz bir şekilde başa çıkmaya çalışıyor görünüyoruz. Yüksek Standartlar ve Statü Arayıcılık ile beraber bu dört şema farklı kombinasyonlarla farklı kişilik yapılarını oluştururlar ve kaotik durumlarda kıtlığa karşı avantajlı duruma gelmeyi sağlarlar.

Kaos ve Kıtlık
Kaos ve kıtlıkla baş edemediği zaman sinir sistemimiz bizi son çare olarak görünen teslim moduna sokar. Bu modda amacımız tehditle baş etmek değil, varlığımızı sürdürmektir. Bu nedenle tehditle yani kaos ve kıtlıkla beraber varlığımızı nasıl devam ettirebileceğimiz konusuna odaklanırız. Enerjimiz sorunla baş etmeye çalışan kaslarımızdan ve zihnimizin savaş-kaç yönetiminden sorumlu yerlerinden alınır ve içeriye çekilir. Gerçekten de bu esnada kan akımı çevresel kaslarımızdan iç organlarımıza doğru akar. Sorunla baş etmek değil, soruna katlanmak ön plandadır. Özellikle, travmatik durumlarda görülen orada değilmiş, bedenin dışına çıkıyormuş gibi olma yaşantısı yine bu modda görülür.
Kan dolaşımının iç organlarda belirgin derecede artması aynı zamanda psikosomatik yakınmalara da neden olabilir. Sindirim, sinir sistemi şikayetleri, kas ağrıları, fibromiyalji, baş ağrıları, enerjisizlik gibi şikayetler bu moddayken sıkça görülür.
Teslim modunda tehditle uğraşma bırakılır demiştik. Bununla beraber, bu modda yoğun bir iç hesaplaşma yaşanır. Genellikle, Cezalandırıcı Ebeveyn modu bu durumda aktiftir. Sorunu çözmekten daha çok kişinin tehditlere karşı neden teslim olması gerektiği konusunda ruhsal sıkıntısını arttıran iç diyaloglar olur. 
Gerçek Tehlike ve Algılanan Tehlike
Sinir sistemimiz çok uzun yıllardan beri çevremizde oluşan tehditlere karşı koymak ve varlığımızın ihtiyaçlarına ulaşmak için evrimleşmektedir. Bu amaç doğrultusunda farklı çağlardaki farklı tehlikelere karşı geliştirilen tüm evrimsel işlevler sinir sistemimizde kayıtlı olarak kalırlar. Gerçek bir tehlike varlığında başa çıkma ve teslim olma işlevi hayat kurtarıcıdır. Ancak günümüz şartlarında düşündüğümüzde neredeyse ilkel çağlardaki şartlara göre oluşmuş belirgin savunma mekanizmalarımız işlev bozucu şekilde çalışabilmektedirler. Sorunlu durumlar incelendiğinde kişilerin aslında var olmayan bir tehdide karşı başa çıkma çabalarına girişebildikleri ve korktukları şeylerin başlarına gelmelerinde dolaylı olarak katkıda bulunduklarını daha önce söylemiştik. Bu duruma Şema Terapi’de “kendini doğrulayan kehanet” diyoruz. Şemalar açısından baktığımızda bazı kişilerin bazı ihtiyaçların yoksunluğuna karşı diğerlerinden çok daha duyarlı olduğunu görüyoruz. Bu durumun yetiştirme, mizaçla ya da diğer etkenler sonucu olabileceğini daha önce açıklamıştık. Dolayısıyla kişilerin bir ihtiyacı tehdit edildiğinde aslında ortada gerçek bir tehlike olmayabilir. Bu ihtiyaçlarının yoksunluğuna karşı aşırı duyarlı olmaları, kendilerini güvende hissetmelerine ve çevreyle uyumlu yöntemler kullanabilmelerine engel olur. Çok hızlı bir şekilde büyük bir tehdit ve adaletsizlik algılayıp savaş veya kaç moduna girebilirler. Sonuç, bu sert tutumların çevreyle uyumu bozması, belki kişinin çevresiyle uyumlu olmayan bir şekilde ihtiyacını karşılaması ama uzun vadede kaotik bir yaşam sürmesidir. Kaotik bolluk durumunun önemli bir özelliği uzun süre sağlıklı bir şekilde sürdürülemez oluşudur.
Özet
Sinir sistemimiz çevremizdeki koşulları tehlike içerip içermediğine göre sürekli tarar. Eğer başa çıkılabilir ya da adil bir tehdit varsa Sağlıklı Erişkin moduyla bunu çözmeye çalışır ve olabildiğince kısa sürede tekrar Mutlu Çocuk modumuza geri döneriz. Tehdit hem çok büyük hem de adil değilse sinir sistemimiz bizi kaç veya savaş tepkisi ile karakterize başa çıkma modlarına sokar. Bu duruma yukarıda kaotik kıtlık adını vermiştik. Sağlıklı başa çıkma tepkilerimiz tehlikeyi savuşturabilirse Mutlu Çocuk moduna geri döneriz. Ancak, şemaların varlığında tehlikenin boyutu büyük ve kaotik olarak algılandığı için genellikle kendimizi ya kaotik bolluk modunda buluruz ya da kaotik kıtlık moduna yani teslim durumuna geçeriz. Kaotik bolluk modu işlevsiz, sürdürülmesi mümkün olmayan sağlıksız bir moddur. Kaotik dememizin nedeni düzenden yoksun ve dolayısıyla çevremizle uyumsuz oluşudur. 

Ruhsal şikayetlerden bahsederken karşınıza çıkan önemli diğer bir konu, şemalarımız nedeniyle ortada bir tehdit yokken kendimizi tehlike içinde hissetmemizdir. Hem tehdit algılarız hem de güvende olduğumuzu anlayamayız. Örneğin, nötr yüz ifadeleri bile bize saldırgan, dışlayıcı, küçümseyici gözükebilir. Zaten dışlanacağımızı düşünerek girdiğimiz ortamda insanların kendi aralarında konuşmaları bize dışlayıcı bir tutum gibi gelebilir.

Şema Terapi’de ruhsal şikayetlerimizi anlamak için kullandığımız neredeyse tüm kavramları gördük: Şemalar, başa çıkma tutumları, modlar ve ihtiyaçlar. Tüm bunları bilmek değiştirmek istediğimiz şikayetinizi, i̇çinde bulunduğumuz ruhsal durumları anlamak için bize çok yardımcı olur. Kitabın bundan sonraki bölümlerinde özellikle özgürlük alanı altındaki şikayetleri ya da durumların altında yatan evrimsel ihtiyacımızın ne olduğunu ve bu şikayetlerle baş etmek için neler yapabileceğimizi konuşacağız.
Bölüm 3: Sınırlar; İhti̇yaç mı Yoksa Tehdi̇t mi?
Psikolojik ihtiyaçların neler olduğu hakkında bilimsel veri elde etmeye çalıştığımız analizler sırasında dört şema sürekli aynı alan altında çıkıyordu: Yüksek Standartlar, Statü Arayıcılık, Haklılık, Yetersiz Özdenetim. Acaba bu, ihtiyaçlara yönelik daha keskin teknikler geliştirmemize yarayacak bir buluş mu yoksa rakamların bir oyunu muydu? Eğer durum ikincisi ise ve bunu ciddiye alırsam ileride bu bulguların üzerinde yapacağımız geliştirmelerin temelleri sağlam olmayacaktı. Eğer gerçekten de sonuçlar özgün bir yapıyı ifade ediyorsa ve yaygın bir şekilde kabul edilen teoriye uymadığı için bu bulguları görmezden gelirsek de çok şey kaçırılacağını düşünüyordum. İkinci olasılıkta kaybın daha büyük olacağını düşünerek, klinik ortamda görüşmelerimi bu bulguları zemin alarak sürdürdüm. 

Ruhsal ihtiyaçlar hakkında kabul ettiğiniz model, terapi tekniklerinizi nerede ve hangi açıyla uygulayacağınızı tamamen etkiler. Kendisi nöropsikiyatr olan babamın çocukken anlattığı bir hikaye hep aklımdadır. Beraber anatomi sınavına girdikleri grupta kesici olan İranlı arkadaşlarının sorulan damarı ararken her dokuyu “bu fazlalik, bu fazlalik” diye attığı, ve sonunda hepsinin bütünlemeye kaldığı hikaye. Sanırım bunu “Eyvah; Kötü Bir Şey Olacak” kitabında da anlatmıştım. Bu hikayeye benzer şekilde, psikoterapi sırasında aldığınız bilgileri aklınızdaki modele göre algılarsınız. Modeliniz uygun değilse, can alıcı olabilecek bilgileri bile “fazlalik” olarak atabilirsiniz. Topladığınız bilgilerle çizdiğiniz terapi stratejisi, sizi kişinin canını yakan yerlere götüremeyebilir.

Yüksek Standartlar, Statü Arayıcılık, Haklılık, Yetersiz Özdenetim şemalarının aynı alanda çıkması en basit seviyede şu demekti. Yüksek standartları olan, statü arayıcı, imtiyaz arayan ve kısa vadeli zevklerinden vazgeçmekte zorlanan insanların ortak paylaştığı bir ihtiyaç vardı ama bu neydi? İlk bakışta, bir tarafta Yüksek Standartlar ve Statü Arayıcılık ve diğer taraftan Haklılık, Yetersiz Özdenetim  şemalarının olduğu karmaşık bir molekül gibi göründü. Yüksek seviyelere ulaşma, statü sahibi olma ihtiyacıyla engellenmeme, sınırlanmama ihtiyacı aynı alanda ortak olarak neyin peşindeydiler? Hatta, bu şemaları yan yana koyduğunuzda birbirine zıt sonuçlar doğurabilir. Örneğin, Yetersiz Özdenetim şeması olan bir kişi aşırı yiyerek veya içerek ya da spor yapmayarak kilo alabilir. Zayıf ve fit görünmek ise Statü  Arayıcılık şemasında çok önemli olabilir. Birisi size kilo aldırıyor, birisi ise kilonuz konusunda başkalarının sizi taktir etmesinin çok önemli olduğunu hissettiriyor ve fit iseniz sizi iyi hislerle ödüllendiriyor. 

Bu iki ruhsal yapının aynı alanda olmasını teorik olarak önerilen kavramlarla kafamda oturtamadım. Başka bir açıklama ne olabilirdi? Diğer şemaları da hesaba katarsak bu dört şema, aynı kişinin hangi temel ihtiyacı ile ilgiliydi?

Özellikle Haklılık ve Yetersiz Özdenetim şemaları, bu şemaları taşıyan kişinin yakınları ve terapisti için en can sıkıcı şemalardır. Young, ilk modelinde bu iki şemayı “bozulmuş sınırlar” alanında açıklamıştır. Yani, diğer kişiler hatta dünya ile sınırların bozulduğu, kişinin hakkından fazlasını almaya ihtiyaç duyduğu bir alan. Bu alandaki kişilere çocuklukta uygun sınırların öğretilmediği ve bu nedenle bu şemaların geliştiği varsayılır. Young’ın teorisinde kabul edilen eksiklik sınırlardır. Kişinin sevgi, saygı gibi ihtiyaç duyduğu bir kavramdır sınırlar. 

Bu teori ilk başta çok doyurucudur. Özellikle narsistik spektrumda şikayetleri olan kişiler için içimizi rahatlatır: “Bugün kendini sınırlayamıyorsun çünkü ya şımartıldın ya da ihmal edildin. O nedenle sınırları öğrenemedin. Bugün ise iyiye gitmek için tek bir şansın var: Sınırlanmayı öğrenmek.”

Narsistik spektrum şikayetlerinin ortak noktası, kişilerin çoğu engellenme sırasında yoğun sıkıntı yaşamasıdır. Dolayısıyla terapist olarak karşınızdaki kişinin ihtiyacının “sınır” olduğunu düşünüyorsanız, ona önereceğiniz iyileşme modelini kabul etmekte çok zorlanacaktır. Sıkıntıya gelemeyen kişi tek tedavisinin sıkıntıya katlanmayı öğrenmek olduğunu duyarsa büyük olasılıkla terapiye olan zayıf inancı da kaybolacak ve başka çözümler arayacak; büyük olasılıkla da “irade” gerektiren girişimlerle kısa süreli rahatlamalar yaşayacak ama sonuçta şemasına yenilecektir. Bu şikayetler; kilo verememe, sigarayı bırakamama, tezini bitirememe, uzun süreler bilgisayarın veya televizyonun başından kalkamama olabilir. Kişiler çoğunlukla hayatlarının üretken dönemlerini sınırlarla barışamadan geçirirler.

Haz İhtiyacı
Bu alanın asıl ihtiyacının uygun sınırları kabul etme becerisi olduğunu düşünmüyorum. Bu beceriye sahip olmak çok işlevseldir ama bu kitap bu beceriye sahip olabilmenin daha derindeki başka ihtiyaçlarla ilgili olduğunu savunmaktadır. Önce, ortak ana ihtiyacı sınırlar olarak kabul ederek yukarıda bahsedilen dört şemanın ortak noktalarını bir araya getirelim.

İlk bakışta yüksek standartlar ve statüyle yaşama ihtiyacı, istediğini her an yapabilmek, sınırlanmamak ihtiyacı ile çelişiyor görünmektedir. Statü Arayıcılık şemanız akademide profesör olmanız konusunda sizi zorlayabilir. Yüksek Standartlar şemanız bu amaç doğrultusunda kendinize harika bir plan yapmanızı sağlayabilir. Makaleleriniz ve çalışmalarınız için detaylı bir çalışma planı oluşturabilirsiniz. Ama bu amaç doğrultusunda çalışmaya ayırdığınız bir haftalık tatil sonunda, Yetersiz Özdenetim şemanız nedeniyle kendinizi makaleyi bitirmek yerine beş sezonluk bir diziyi bitirmiş bulabilirsiniz. Sanki arabayı çeken iki at farklı yönlerde koşturmuşlar, araba da hiç ilerleyemeden olduğu yerde kalmıştır. 

Her ne kadar birbirine zıt yönde gitmiş gibi görünseler de aslında tüm atlar tek bir ihtiyacın peşinden gitmiştir: Haz. En üst akademik seviyelere gelmek Yüksek Standartlar ve Statü Arayıcılık şemaları olan insanlar için haz vaadedicidir ya da bir şirketin en üst düzey yöneticisi olmak. Kazandığınız paranın güven vericiliği değildir çoğu zaman aranan. Sizin ve başkalarının gözünde değerli olan bir başarıya sahip olmuşsunuzdur. Bunun için belki gecenizi gündüzünüze katarak çalışmış, sevmediğiniz kişilerle sayısız toplantılar yapmış sonunda ödülünüze ulaşmışsınızdır.
Basit Hazlar ve Karmaşık Hazlar
Yüksek Standartlar ve Statü Arayıcılığı, Yetersiz Özdenetim gibi hazza karşı bir düşkünlük gibi görebiliriz. Daha sofistike eylemlerle elde edilen bir haz: Başkalarının ve kendisinin dolaysız takdiri. Keyif aldığı işten kendisini alamayan Yetersiz Özdenetim şemasına sahip bir kişinin arka arkaya sevdiği dizinin sezonlarını bitirmesi gibi, Yüksek Standartlar, Statü Arayıcılık şemalarına sahip kişiler de yüksek standart ve statü için gerekenleri arka arkaya yaparlar. Aralarından alanlarında en yüksek seviyeye en kısa sürede gelen şampiyonlar çıkar. Bir arkadaşım, rutin dedikodu konuşmalarımızda başka bir akademisyenden bahsederken, o kişinin hayatı boyunca yazdığı sayıdaki makaleyi, kendisinin bir yılda yazdığını söylemişti. Haz düşkünlüğü açısından baktığımızda söylediği şeyin, hafta sonu ‘‘Friends’’ dizisinin yirmi dört bölümünü kalkmadan izlemekle övünmek gibi bir şey olduğunu ona söyleyemedim.

Hazza düşkünlük açısından bakarsak Yetersiz Özdenetim, Haklılık daha basit ve temel seviyedeki hazlara yönelik iken, Yüksek Standartlar ve Statü Arayıcılık daha karmaşık hazlara yöneliktir. Yüksek Standartlar ve Statü Arayıcılık ile hedeflenen seviyelere gelinememe durumu varsa bu sıkıntıyla elde edilmesi daha basit hazlarla başa çıkılabilir. Bedensel seviyelerde, profesörlük kutlama partisinin keyfi ile atıştırmalar eşliğinde TV başında geçirilen zamanın hazzı benzerdir.
Hazzı Garantileyen Şemalar
Haz kavramı, yıllarca seanslarda bu dört şemanın beraberliğini anlamlandırmama yardımcı oldu. Özellikle kişilikleri, bu şemaların değişik oranlar ile karışımıyla oluşan narsistik kişilerin şikayetleri daha anlam kazanıyordu. Kişi yüksek hedefleriyle de kısa vadeli dürtüleriyle de aynı yere varıyordu. Haz çok önemliydi, dürtüsel çıkışlarla hemen elde edilmeliydi. Ayrıca Yüksek Standartlar ve Statü Arayıcılık ile de haz garanti altına alınıp savunulabilmeliydi. Yani, yüksek başarılar ve statü, yüksek seviyede haz veren etkinliklere hem kendi ve başkalarının gözünde kabul de sağlıyordu. Aşırı alkol tüketen bir komşu düşünün. Her akşam eve elinde altılı bira kutusu ile geliyor. Apartman aralığında karşılaştığınızda bu manzara sizde bir acıma veya öfke yaşantısına neden olabilir. Bir süre sonra bu komşunuzun Nobel ödüllü bir bilim adamı olduğunu öğrendiğinizi düşünün. Aynı manzara size daha farklı bir yaşantı açacaktır. Komşunuzun alkol bağımlılığı sizin için başka bir anlam kazanır. Yüksek seviye başarılar, yüksek seviye sarhoşluğun kabulünü de sağlar.

Aynı durum Nobel ödüllü komşunun kendisi için de gereklidir. Alkol bağımlılığını düşünsel seviyede kendisine hak olarak görebilir: “Bu kadar üretmek için yüksek oktanlı bir yakıt kullanmam gerek.” Anlamsal olarak bağımlılıklar ve yüksek başarılar birbirini aklayabilir. Yüksek başarılar olmasa da dürtüselliğimiz olabilir ya da dürtüsel olmadan da yüksek başarılar sağlayabiliriz. Üzerinde konuştuğumuz dört şema ayrı ayrı var olabilir. Ama aynı zamanda birisi varsa diğerlerinin de olma olasılığı yüksektir. Çünkü aynı ruhsal ihtiyaç (veya ihtiyaçlar) ile ilgilidirler. 

Buraya kadarki bölüm, bu satırların yazılmasından iki yıl öncesine kadar geliyor. Önceki sayfalarda da belirttiğim gibi, sınırları öğrenememe yerine hazza olan fazla ihtiyaç kavramı, seanslar sırasında danışanların bu yanlarını anlamasında çok yardımcı oluyordu. Eşine sadık kalmakta zorlanan ve başka kadınlarla beraber olan erkek bir danışana güzel kelimelerin arkasına saklayarak terbiyesiz olduğunu söylemek yerine, hazzın onun için önemini tartışmak işbirliğini çok daha arttırıcıydı. Bu alanın asıl ihtiyacının haz olduğu fikri, eğitimler sırasında da pek çok ruh sağlığı uzmanı tarafından da anlamlı bulunuyordu. Bu dört  şemanın neden aynı alanda bulunduğu açıklanmış gibiydi. Kişi sofistike veya basit olsun, hazzı fazla fazla istiyordu.

Diğer alanların ihtiyaçlarına baktığımızda, bunlara sahip olmaya çalışırken bir yandan kendimizin ve türümüzün devamını sağlarız. Sevgi ihtiyacımız üremeye, ait olma ihtiyacımız sosyal olarak grup halinde yaşayabilmeye, saygı ihtiyacımız türümüzün devamını sağlayacak araçlar veya hizmet üretmemize, güven ihtiyacımız tüm bu ihtiyaçların sağlanacağı adil ve tehlikelerden uzak bir ortam yaratmamıza neden olur. Biz ruhsal ihtiyaçlarımıza kavuşurken, aslında türün devamına hizmet ederiz. Bu açıdan baktığımızda üzerinde konuştuğumuz Sınır veya Haz ile ilgili alanın işlevi ne olabilir? Bu dört şema yüzeydeki farklılıklarına rağmen derinde kişiye sadece basit veya karmaşık hazlar mı sağlıyordu? Sevilmek, sayılmak, güvenlik için uğraşmamızı sağlayan ruhsal ihtiyaçlarımızı düşünürsek haz almak sanki biraz yüzeyde kalıyor. Abartılı bir resimle düşünürsek, sabaha kadar dizi izlememiz, hangi evrimsel amacın yolunu şaşırmış bir türü olabilir? Eşe sadık kalmayı imkansız hale getiren, tezimizi bitirmemizi engelleyen dürtüler, evrimsel olarak varlığımıza nasıl hizmet ediyor olabilir? Diğerlerinden öyle ya da böyle ama mutlaka ayrıcalıklı olmaya ihtiyaç, hangi evrimsel tehdide karşı gelişmiş olabilir?
Özgürlük
Unutulmuş Bir Tehlike: Kölelik
Kızıma tarih sınavına hazırlanmasına yardım ediyordum. Konu, Mezopotamya ve Anadolu’da kurulan medeniyetler ile ilgiliydi. Bu medeniyetlerin belirgin özelliklerini ezberlemesi gerekiyordu. Yanlış hatırlamıyorsam Sümerler yazıyı ilk kullanan medeniyet. Tüm dünyadaki ilk yazılı tablet onlardan kalmış. Uzmanlar, bu yazıları çözmüş ve çevirmişler. Sınavda bu kadarını bilmek yetmiyormuş. Ama hocaları ilgilerini çekerse diye bu tabletler ile ilgili bilimsel bir makale paylaşmış. Kızım çalışmaya devam ederken ben de bu makaleyi okudum. 
Medeniyetin beşiği bu topraklarda, dünyanın en eski tabletinde yazılanlar kabaca kaçan kölelere verilecek cezalar ve yakalayanlara verilecek ödüller ile ilgiliymiş. Kaçan veya efendisinden gizlice ekim yapıp hayvan besleyen köleler ya öldürülür ya da kulakları veya burunları kesilirmiş. Ekim yapmak veya hayvan beslemek ölmenize veya uzuvlarınızı kaybetmenize neden oluyormuş. Çünkü köle sahibinin kölesini aç bırakma seçeneğini elinde tutması onu iyi çalıştırabilmesi için önemliymiş. Kendini besleyen köle, çalışmazsa sahibinin aç bırakması onu etkilemez. Sahibi burnunu veya kulağını kesince de yaranın iyileşmemesi ve kölenin ölme durumu var. Kölenin kendisini beslememesi lazım. Yazıyı keşfedince ilk yazılan şeylerden biri de kaçan köleyi bulan kişiye verilecek ödül. Köleyi nehrin ötesinde yakalayan kişi, nehrin bu tarafında yakalayan kişiden iki kat fazla ödül alıyormuş.
Kölelik, ucuz insan gücüne ihtiyaç duyan tarım toplumlarında kaçınılmaz bir ihtiyaçmış. Savaşlarda yenilen tarafın esirleri, borcunu ödeyemeyen vatandaşlar köle yapılırmış. Yani, savaşta kaybeden tarafta olmasanız bile, borcunuzu  ödeyemez duruma gelirseniz sosyal statü anlamında en düşük seviyeye düşüyor ve köle olarak pek çok yaşamsal ihtiyacınızdan mahrum olarak zor koşullar altında ve en önemlisi başkasının boyunduruğu altında yaşıyormuşsunuz.
Sıkıntı
Sıkıntı kelimesini günlük yaşamda çok genel anlamıyla kullanırız. “Borçlarımı ödeyemeyeceğimi anlayınca canım çok sıkıldı.” dediğimizde aslında endişeden, “Sevgilimin beni iki gün boyunca aramaması canımı çok sıktı.” dediğimizde üzüntüden veya “Bütün arkadaşlarımın sınavdan yüksek not alıp benim düşük not almama canım çok sıkıldı.” dediğimizde de aslında hayal kırıklığından bahsederiz. Özgürlük ihtiyacını ilgilendiren Yüksek Standartlar, Satü Arayıcılık, Haklılık ve Yetersiz Özdenetim şemalarının ortak duygusu olan sıkıntı dediğimizde ise hazdan uzak, sıradan, renksiz, neşesiz ve herhangi bir amacı olmayan bir yaşantı içindeyken bedenimizde hissettiğimiz bir duygudan bahsediyoruz. 
İşin neden uzadığını bilmeden, bir sırada beklediğimizde hissettiğimiz histir sıkıntı. Kolayca başka bir duyguya dönüşebilir. Örneğin, bankada sıranın kendisine gelmesini uzun bir süredir bekleyen bir kişi, eğer Kuşkuculuk şeması varsa hızlıca bu durumun çalışanların ihmalinden olduğunu düşünüp öfke duygusuna geçebilir. Ya da sevgilisini umduğundan daha uzun süre beklemekte olan bir kişi, bu gecikmenin nedenini kendisine değer verilmemesi olarak yorumlarsa üzüntü hissedebilir. Her iki durumda da ilk yaşanan duygu amaçsızca hareketsiz kalmak sonucu yaşanan sıkıntıdır ama çok hızlı bir şekilde başka duygulara dönüşebilir.
Sıkıntı, engellenince ve dolayısıyla özgürlük ihtiyacımızdan uzaklaştıkça ortaya çıkar. Bu durumu, bedensel sağlığımızı kaybetme olasılığında ortaya çıkan endişe duygusu gibi düşünebiliriz. Bedenimizde yaşadığımız yoğun duygular, ihtiyacımızın giderilmesi için bize işaret verir. Kimimiz bu işareti hemen algılar ve çözüm üretir, bazılarımız ise bu işaretin seviyesini, tehlike yaşamsal hale gelene kadar fark etmeyebilir. Yoksunluğu veya tehlikeyi algılama seviyemiz kişisel farklılıklar gösterir. Mizacımız ve yaşadıklarımızla şekillenen şemalarımız, bu ihtiyacımızın algılanmasını önemli derecede etkiler. 

Kölelik ve Şemalar
Bu kitapta sunduğumuz önerme, ölüm veya hastalık gibi herkesin başına gelebilecek büyük bir tehdit olan kölelikten uzak bir mesafede kalmak için insanoğlunun ruhsal mekanizmalar geliştirmiş olabileceğidir. Kölelik veya bağımsızlığımız engellendiğinde ihtiyacımızın özgürlük olduğu herkes için açıktır ama özgürlüğün temel ruhsal ihtiyacımız olduğu yeni bir önermedir. En azından Şema Terapi modeli için... 

Daha önce bahsettiğimiz haz ve sınır alanındaki dört şemanın da kölelik tehdidine karşın özgürlüğü korumak ve sürdürmek amaçlı yola çıkan ama normal yaşamda işlev bozucu olan yapılar olduğunu savunacağız. Bu dört şema, diğer şemalar gibi ruhsal temel ihtiyaçlarımıza ulaşma ile ilgilidir ancak yine diğer şemalarla paralel olarak amaca ulaşmayı engelleyen işlev bozucu hale gelmiş yapılardır.

Bununla beraber, bu şemaların on binlerce yıl içinde kölelik veya benzeri durumlara karşı uzun ve kısa vadeli bilinç dışı savunma mekanizmaları olduğunu ve aslında kölelik dönemlerinde işlevsel olduğunu varsayabiliriz. Bunu açıklamak için başka bir ihtiyaç alanından örnek verelim. Orta Çağ’da yaşayan biri olduğunuzu düşünün. Veba diye bir bela var. O zamanlarda mikrop kavramı hiç yok ve dolayısıyla o çağlarda yaşayan birisi olarak vebanın nereden geleceğini bilemiyorsunuz. Tek yapabildiğiniz vebalı insanlardan ve bulundukları yerlerden uzak durmak, onlara ve eşyalarına dokunmamak. Vebanın aynı ortamda bulunmakla bulaştığını anlayan o dönemin insanları bu nedenle şehirleri bir nehrin iki tarafına kurarlarmış. Veba salgını başlarsa hemen nehir üzerindeki köprüler yakılarak, salgının olmadığı tarafı kurtarmaya çalışırlarmış. O dönemi düşünün. Nereden geldiğini anlamadığınız bir bela sevdiğiniz insanları elinizden alıyor veya sizi tehdit ediyor. Yapabileceğiniz tek şey vebalı insanlardan kaçmak, dokunmamak ve yıkanmak. Ama bunların da tam kurtarıcı olmadığını bilmek. Tam bir kaos!

Fakat hastalık tehlikesinin olmadığı veya ihmal edilebilecek seviyede düşük olduğu durumlarda çok sık el yıkama, temizlenme ve hiçbir şeye dokunmama gibi önlem alma davranışları gösteren kişilerin işlevsellikleri ileri derecede bozulur ve Obsesif Kompulsif Bozukluk dediğimiz ruhsal rahatsızlığın sınırları içine girebilirler. Gerçekte, sağlıkla ilgili bir tehlike olmamasına rağmen, kişi sanki Orta Çağ’da bir salgının ortasında yaşıyormuş gibi hisseder ve davranır.

Bu ve öncesi dönemlerde hayatta kalmak için alınan önlemler gerektiğinde tekrar kullanılmak üzere genlerimize yazılmış olabilir. Bugünün Obsesif Kompulsif ve/veya Panik Bozukluğu, normalde sağlık açısından kaotik ortamlarda ortaya çıkması gereken ruhsal reflekslerimiz olabilir. Ancak, en azından salgınların yok denecek kadar azaldığı, güvenli ortamlarda bu reflekslerimizin açığa çıkması hayata uyumumuzu ileri derecede bozar. Bir çağda hayatta kalmak için oluşan evrimsel savunma mekanizmalarımız, başka bir çağ için sorun yaratıyor dememiz bu açıdan çok mantıksız olmaz. Benzer şekilde, eşitlikçi bir adalet sisteminin olmadığı ortamlarda kişinin bağımsızlığını koruması da veba salgınları sırasında sağlığını koruması kadar zor olabilir. 
Yakın tarihten bir örnek düşünelim. Komşu ülkelerdeki iç savaşlar yüzünden yüz binlerce insanın göç etmesine tanık olduk ve benzer durumların ülkemize sıçramasından rahatsızlık duyduk. Binlerce insan batıdaki ülkelerden vatandaşlık aldı veya almak için başvurdu ve hatta ülkesini terk ederek bu ülkelerde yaşamaya başladı. Yaklaşan bir kaos algısı pek çok insanı benzer önlem yöntemlerini araştırmaya zorladı. Burada sormak istediğim soru şu: Kimler bu kaotik tehdit ortamlarında diğerlerinden daha şanslıdır? Şimdi bu kitabın temel önermesine geliyoruz. Önceki sayfalarda bahsettiğimiz haz ve sınır alanındaki şemalara sahip kişiler kaotik ortamlarda daha avantajlıdır. Kısaca, narsistik kişilik özellikleriniz ya da Yüksek Standartlar, Statü Arayıcılık, Haklılık, Yetersiz Özdenetim şemalarınız varsa kaos ortamlarına daha hazırlıklı olursunuz.
Savaş, hepimiz için büyük bir tehdit. Bununla beraber savaşın nedenine ilişkin düşünceleriniz de ayrıca anlamlı bir konudur. İnandığınız ve ait olduğunuzu düşündüğünüz değerlerinize bir saldırı olduğu zaman bu durum adil kıtlık durumudur. Ortada bir tehdit vardır ve siz bu tehditle doğrudan başa çıkmak için önlemler alırsınız. Örneğin, ülkemize düşman bir ülkeden saldırı olursa belki gidip askere yazılırsınız. Fakat savaş tehlikesi, hayat görüşlerine katılmadığınız ve aldıkları kararları onaylamadığınız yöneticiler nedeniyle ortaya çıkıyorsa, yani ülkenize düşmanca bir saldırı nedeniyle değil de yöneticilerinizin kişisel çıkarları yüzünden savaşa sokulduğunuzu düşünüyorsanız, bu durumun tehdit kodlaması sizin için adil kıtlık değil kaotik kıtlıktır.
Diyelim ki başka bir ülkeye göç etmeye karar verdiniz. En hızlı şekilde nasıl oturma izni alabilirsiniz? İncelediğim yöntemlerden en hızlısı ve kolayı yatırımcı vizesi almak. Ülkesine göre değişmekle beraber başka bir ülkede milyon dolarlar civarında yatırım yapma ve oradaki yaşamınızı ekonomik olarak sağlayabilme gücünüzün olması işinizi çok kolaylaştırır. Bir diğer yol nitelikli göçmen statüsüne girmektir. Yani ülkenizde sıra dışı bir başarıya sahip olmanız. Kimlerdir bu kişiler? Tanınmış yazar, sanatçı, politikacı, yazar, bilim adamları bu sınıfa girerler. Eğer böyle bir durumunuz varsa diğer ülke sizi vatandaş olarak kabul etmek veya oturma izni vermek için daha hevesli olur. Eğer milyonlarca dolarınız veya üstün bir başarı seviyeniz yoksa yüz binlerce insanla beraber aynı sıraya girersiniz. Yani, başka bir ülkeye konsolosluk aracılığı ile mi yoksa ailenizle birlikte cankurtaran simitleri giymiş bir şekilde ağzına kadar dolu küçük bir botta dalgalarla boğuşarak mı gireceğinizi, o zamana kadar elde ettiğiniz sıradışı özellikleriniz belirleyecektir.

Yüksek Standartlar, Statü Arayıcılık, Haklılık ve Yetersiz Özdenetim şemalarına sahip kişilerin elde ettikleri veya elde etmek istedikleri sıradışı özelliklere ve ayrıcalıklara bu açıdan baktığımızda, sanki bilinçdışı bir şekilde bağımsızlığı tehdit eden durumlara karşı kendilerini hazır tutmaya çalıştıklarını düşünebiliriz. Ayrıca, bu şemalara sahip kişiler barış halinde de mecbur bırakılmaya karşı allerjiktirler. Kişilik yapıları onları emir almak ve istemedikleri bir şeyi yapmak zorunda kalmayacakları çözümler aramaya iter. Bunu iki yöntemle yaparlar. İlk yöntem, Yüksek Standartlar ve Statü Arayıcılık şemaları aracılığı ile kişinin herkesin kabul ettiği ve karşı gelemediği avantajlara ve ayrıcalıklara sahip olmasıdır. Bu, enerji ve sabır isteyen bir süreçtir. Ayrıca toplumsal değerler aracılığı ile başkalarının tepkisini almadan ayrıcalıklara sahip olursunuz. İkinci yöntemde ise, başkalarının düşünce ve tepkilerini dikkate almadan daha bencil bir şekilde avantaj ve ayrıcalıklara sahip olmak isteriz. Bu yolu seçtiğimizde aktif hale gelen şemalarımız Haklılık ve Yetersiz Özdenetimdir.

Bu alanda da sayısız örnekler sıralanabilir ama aklımda en çarpıcı örnekler depremde yaşanan durumlardan geliyor. Düşünün, iki saat önce deprem olmuş, şans eseri hayatta kalmışsınız ama yakınlarınız enkaz altında. En kısa sürede onlara yardımcı olmak istiyorsunuz. Artık orada doktor, bakan, milyarder, tanınmış sanatçı olmanızın bir anlamı yoktur. Ya da bir gün daha geçmiş, yakınlarınıza ulaşılmış veya ulaşılamamış, yavaştan açlık baş göstermeye başlamış olsun. Mahallenize bir kamyon yaklaşıyor ve getirdiği yiyecekleri yüzlerce insana dağıtmaya başlıyor. Ülkemizde yaşayanlar en azından televizyonlar aracılığı ile bu görüntüleri mutlaka görmüşlerdir. Dağıtım başlamış, insanlar kamyondan atılan yiyecekleri kapış kapış almaya çalışıyorlar. Ne bir sıra ne de düzen var. İnsanları sıraya girmeye mi davet edersiniz yoksa siz de bu itiş kakışın arasına girer kendiniz ve yakınlarınız için bir iki parça yiyecek mi kapmaya çalışırsınız?

Seanslarda mücadelecilikleri hakkında fikir sahibi olmak için benzer bir yiyecek dağıtım sahnesinde ne yapacaklarını sorduğumda, danışanlarımın çoğu böyle bir itiş kakışa girmeyeceklerini söylerler. Ancak, bir gün daha geçtiğini ve açlığın devam ettiğini düşünmelerini istediğimde ikinci veya en kötüsü üçüncü kamyonda mutlaka başkalarını ittirerek yemek almaya çalışacaklarını ifade ederler. Dolayısıyla hakkım olup olmadığını, başkasının ne yaşayacağını düşünmek ikinci plana itilir ve yaşamı sürdürmek için gereken ihtiyaçlarımı haksız bir şekilde olsa bile almaya çalışabilirim. Dolayısıyla, Haklılık şemasının hayatta kalma anlamında en işlevsel olabileceği durumlar bu tür kaos ve kıtlığın olduğu durumlar olabilir. 
Kaos ve kıtlığın hüküm sürdüğü ortamlarda yaşamı sürdürmeye yardımcı olan diğer bir beceri hızlı olmaktır. Kısıtlı olan yaşamsal ihtiyaçlara herkesten önce ulaşmak ve bunları diğerleri gelmeden tüketmek gerekir. Deprem bölgesinde kamyondan atılan ekmekleri kapma örneğinde, size doğru gelen ekmeği başkalarından hızlı yakalamalı, yeterince ekmek aldıktan sonra da elinizdekileri kaptırmamak için ortamdan hızlıca uzaklaşmalısınızdır. Yapacağınız en yaşamsal davranış, elde ettiğiniz bu yiyeceği sizin için önemli olan insanlarla beraber en hızlı şekilde yemektir. Tıkınırcasına yeme davranışı ile kıtlık arasındaki ilişki zaten incelenmiş bir konudur. Dürtüsel bir şekilde yemenin bir diğer avantajı da diğerlerinin bu yiyecekleri elinizden alma olasılığını en aza indirmektir. Dürtüsellik ile karakterize Yetersiz Özdenetim şemasının hayatta kalmaya olan katkısı bu tür ortamlarda daha iyi anlaşılır. 
Yüksek Standartlar ve Statü Arayıcılık ile Haklılık ve Yetersiz Özdenetim arasındaki fark, ortamdaki kaos ve kıtlığın seviyesi ile ilgilidir. Yüksek Standartlar ve Statü Arayıcılık size iyi kötü bir adaletin olduğu durumlarda ayrıcalık ve avantaj sağlayabilir. Ancak, adaletin olmadığı ortamlarda hayatta kalmak için Haklılık ve Yetersiz Özdenetim şeması bizim için daha yardımcıdır.
Sınır Problemleri ve Özgürlük İhtiyacı
30 yaşlarındaki erkek bir danışanım en büyük korkusunun 55 yaşına geldiğinde üzerinde modası geçmiş bir takım ve elinde eski bir çantayla hala işe gitmek zorunda olduğu bir durumda kalmak olduğunu söylemişti. O yaşlara geldiğinde çalışmak zorunda olmamak için bugün iş yerinde aşırı hırslı bir şekilde çalışıyordu. Akranlarını geçerek patronların gözüne girmek için gecesini gündüzüne katıyordu.

Bu görüşmeyi yaptığımda ben de 50 yaşına yaklaşıyordum. Beş yıl sonra 55 yaşına geldiğimde hala çalışıyor olma fikri bana çok da korkutucu gelmiyordu. Ayrıca bu durumun olma olasılığı, eğer sağlıksal bir sorun olmazsa neredeyse yüzde yüzdü. Bu durumu danışanıma söyledim ve o yaşta çalışıyor olma görüntüsünün onu neden korkuttuğunu sordum.

“Bu benim herkes gibi sıradan olduğum anlamına gelir’’ dedi. “Elimden geleni yapmamışım, vasat bir performans sergilemişim ve bu nedenle yaşamak için çalışmak zorundayım demektir. Zorunda olarak bir şey yapmak korkunç bir şeydir ’’

Hayatının 35 yaşından sonraki kısmını hiçbir şeye mecbur olmadan geçirmek için bu yıllarını rekabetin çok yüksek olduğu bir şirkette aralıksız çalışarak geçiriyordu. Göstereceği sıra dışı performanslarla en kısa sürede, bir daha hayatı boyunca çalışmak zorunda kalmayacağı bir parayı biriktirip iş yaşamında “Ferrari’sini satarak” emekli olmak istiyordu.

İleride hiçbir şeye mecbur bırakılmamak için şu anki hayatını mecburiyetler içinde geçiriyordu. Bahsettiği parayı istediği sürede kazanabilmesi için gerçekten sıra dışı başarılar elde etmeliydi, bu yüzden onun için neredeyse hafta sonu kavramı yok gibiydi.

20 yaşlarında başka bir erkek danışanım ise çalışma fikrine toptan karşıydı. Gece geç saatlere kadar sosyal medyada vakit geçiriyordu. Sabah çok geç kalktığı için okula gitmiyordu. Yataktan çıkması saatler alıyordu. O zaman da bilgisayarının başına geçip akşamüstü arkadaşlarıyla dışarıda buluşacağı zamana kadar oyun oynuyordu. Başka şehirde olduğu için görüşmelerimizi internet aracılığıyla yapıyorduk. Görüşme sırasında yataktan yeni çıktığını ve görüşme bittikten sonra günün geri kalan kısmını da yatarak geçireceğini söylemişti.

İleride hayatını kazanmak için neler yapmayı planladığını konuştuğumuz bir seansta kafasındaki birkaç plandan, sadece gezerek ve istediği şeyleri yaparak ve bunları sosyal medyada paylaşarak bir yaşam sürme hayalinden de bahsetti. Takipçi sayısını arttırarak bir sosyal medya fenomeni olmayı ve ardından reklam gelirleriyle hayatını kazanmayı çok istediğini söyledi.

Sosyal medya fenomeni, popstar ya da çok tanınmış bir sanatçı olmak gibi hayaller aslında temelde yine özgür olma motivasyonundan kaynaklanır. Böyle bir konuma sahip olursam kendi seçeceğim zahmetsiz işler aracılığıyla çok yorulmadan hayatımı sürdürmek için gereken parayı kazanırım. Başarılarım nedeniyle zaten toplumdan gereken izni almış olduğum için istediğim gibi yaşarım.

Toplumdan izin almak da aslında ilginç bir konudur. Çalışması için herhangi bir zorunluluğu olmayan, aileden çok zengin kişiler de evrimsel bir ihtiyaç olan yararlı şeyler yapma motivasyonuyla etkinliklere girişebilirler. Burada bu kişilerin Yüksek Standartlar ve Statü Arayılıcık şemalarının varlığını görebiliriz. Bu şemalar onlara hayatlarını tam ve anlamlı hissetmeleri için başka insanların takdirini kazanacak eylemler yapma motivasyonu verir.

35 yaşındaki iş yerinde çok çalışan danışanım bir seansta internetten benim müzikle ilgilendiğimi gördüğünü söyledi. Üniversite yıllarında kurduğumuz rock grubundan bir arkadaşla müzik çalışmalarımızı çok aralıklı olsa da sürdürüyoruz. Ortaya çıkan parçaları bir sefer bir albüm olarak piyasaya çıkardık. Müzik piyasasında pek bir varlık gösteremese de bizim için anlamlı bir üründür. Halen çok seyrek olarak ortaya çıkan bestelerimizi internette müzik paylaşım sitelerinden yayınlarız.

Bir rockstar yaşantısına çok özendiğini söyledi bu danışanım. Diğerlerinin imrendiği, konserlerine koşarak geldiği, gözünde idealleştirdiği bir kimlikte olmak onun için çok çekiciydi. Böyle bir durumun onun için neden çekici olduğunu sordum. “Çevrende pek çok güzel kız olur, sen de onlardan en beğendiğini seçersin’’ dedi. Özellikle böyle bir yaşantıyı üniversite döneminde yaşamış olmayı tercih edeceğini söyledi. 

Gerçekten de benim üniversite dönemim “sadece müzik anlamında” danışanımın söylediği gibi geçti. O zamanlarda çok fazla müzik grubu olmadığı için üniversitenin neredeyse her etkinliğinde biz ve başka bir grup daha konser veriyorduk. Fakat, bu rockstarlık yaşantısı pek de danışanımın tahmin ettiği şekilde geçmiyordu. Genellikle günler konser yerine müzik aletlerinin taşınması ile başlardı. Üniversitenin yeterli elemanı olmadığı için koca koca ses kabinlerini müzik aletleri ile beraber biz taşırdık. Konser saatine kadar taşınma ancak biter kalan vakitte de yük taşımaktan şişmiş ellerimizle prova ve müzik aletlerinin ses düzeylerini ayarlama ile uğraşırdık. Ardından konser başlar, iyi çalsak da çalmasak da üniversitenin iki grubundan birisi olduğumuz için oldukça iyi bir kalabalık toplanır, biz çalarken insanlar eğlenir, kaynaşır ve konser sonunda da başka yere eğlenmeye giderlerdi. Biz ise aynı aletleri kamyona yükler, okulun müzik odasına taşır, gecenin geç saatlerinde açık olan Pasaport Çay Bahçesi’ne giderek çaldığımız parçalar ve performansınız hakkında tartışırdık. Yani, güne başladığımızda sayımız neyse, biterken de o olurdu ve konserler sayesinde pek değişmezdi.

Müzikle ilgisinin üniversite yıllarında kendisine rockstarlık yaşattığını düşündüğü terapistinin, bu sıradan yaşantısını öğrendiğinde danışanım onun hayallerini yıktığımı söyledi. Onun gözünde üniversitede rock grubu üyesi olmak bütün kızların peşinde koşması anlamındaymış. Belki başka gruptaki insanlar böyle bir başarı göstermiş olabilirler ama bu kesin bizler değildik. Obsesif tıp öğrencileri olarak biz daha çok parçaları ne kadar iyi çalabildiğimiz ve performansımızın çaldığımız ortamda nasıl duyulduğu ile ilgiliydik. Üniversite yıllarının sonlarına geldiğimizde, bizden sonra kurulan genç bir grubun gitarcısının, müzik aletinin kablosunun amfiden çıktığını fark etmeden havalı hareketlerle solo atmaya devam ettiği görüntüler hala aklımda. İşte, o arkadaş danışanımın hayal ettiği yaşantıyı sürmüş olabilir...

35 yaşında hayatı boyunca bir daha çalışmak zorunda kalmayacağı kadar para kazanmak ve bir rock grubunda çalarak kızların idolü olmak birbirine benzer durumlardır. Elde edilen yüksek standartların aracılığı ile avantajlı bir konumda olmak, herhangi bir şeye mecbur olmamak, istediğini yapma veya seçme özgürlüğünün olması… 

Avantajlı konumlara sahip olmak için fırsatları yakalamak, Yetersiz Özdenetim ve Haklılık şemasının aşırı telafisi olabilir. Aşırı telafide şemanın sıkıntısını yaşamamak için savaşma yolunu tercih ederiz. Savaşarak, korktuğumuz şeyden tam anlamıyla kurtulmaya çalışırız. Bilişsel psikoterapilerde “üzerine gitmek’’ iyileşmenin en önemli parçasıdır. Ama aşırı telafide yapılan şey “üzerine üzerine gitmektir’’. Bir sorunu aşırı telafi ettiğimizde yani üzerine üzerine gittiğimizde o sorunu iyileştirmiş olmayız. Belki kendimize güçlü savunma araçları sağlamış oluruz ancak sorunla karşılaştığımız durumlarda yine eski sıkıntıları yaşarız.

Ahmet, sigarayı bırakmak için başvurmuştu. Yakın dönemde bir kalp krizi geçirmişti ve doktoru sigarayı mutlaka bırakması gerektiğini söylemişti. Önce bu konuda bir yardım almak istememiş ve sigarayı kendi başına bırakmaya çalışmış. Ancak kısa bir süre sonra sigaraya tekrar başlaması ve eşinin zorlamasıyla bu konuda yardım almak için kliniğimize gelmişti.

Sigara içmenin daha derinde ona ne sağladığını konuştuğumuzda önce aklını toplamasına ve endişesini yatıştırmasına yardımcı olduğunu söyledi. Özellikle tezini yazmaya çalıştığında masada oturmasını kolaylaştırıyormuş. Burada kolaylıkla sigaranın tezin yarattığı stresi bastırmakta ona faydalı olduğunu düşünebiliriz. Ancak ortada herhangi bir tez yokken de kişinin sigara içtiğini unutmamak lazım. Ayrıca tezi bittikten sonra da sigara içmeye hala devam ediyordu. Dolayısıyla tezle ilgili olarak aklını toplamasına ve endişesini bastırmasına yardımcı olması burada motivasyonunun en önemli kaynakları değildi. Tez konusunu dışarıda tutarak sigaranın onun için ne anlama geldiğini düşünmeye ve hissetmeye çalışmasını istedim. Biraz zaman geçtikten sonra kendisi için sigara konusunun taviz vermediği bir alan olduğunu, kalp krizi geçirmesine rağmen bu konuda en son kararı kendisinin verdiğini hissetmesine yaradığını söyledi. Yani danışanım için fizyolojik etkilerin daha derininde, sigara içmeye her şeye rağmen devam etmek “son sözü kendisinin söylemesi” anlamına geliyordu. Sigaradan bağımsız olarak son sözü kendisinin söylemesinin onun için ne anlama geldiğini sordum. Son sözü söylemek ona diğer insanlardan ve koşullardan tamamen bağımsız olduğunu hissettiriyordu. Bağımsız olmanın onun hayatındaki önemini araştırdığımızda neredeyse tüm önemli kararların bu ihtiyacın çerçevesinde alındığını gördük. Büyük bir şirketteki yöneticilik işini bırakıp küçük ölçekte tek başına bir iş yapmaya karar vermişti. Eline geçen kazanç önceki işinden çok daha az olmasına rağmen bağımsız olarak çalışmak onun için çok daha önemliydi.
Ahmet’le sigara ile ilişkisini konuştuğumuz seanslarımızın birinde bir başka sorununun yüksek lisans tezinde bir türlü ilerleyememek olduğunu söyledi. Bir yandan yüksek lisans tezini yazmak bir yandan da sigarayı bırakmaya çalışmak ona çok zor geliyordu. İki konu üzerinde aynı anda çalışmanın onun için zor olacağını düşünerek sadece tez üzerinde çalışmaya devam ettik. Zor bir tez konusu vardı ve mükemmeliyetçiliği her yazdığı cümlenin çok anlamlı olması gerektiğini ona hissettirerek ilerlemesini yavaşlatıyordu. Ama ilerlemeyi engelleyen en önemli etken bu değildi.
Sigara içmenin onun için ne anlama geldiğini bulmaya çalıştığımız tekniğe benzer bir şekilde tezini yazmak için konsantre olmasında onu zorlayan şeyin ne olduğunu araştırdık. Burada da son kararı kendisinin vermesini çok önemseyen yan, yine devrede gibiydi. Her ne kadar tezini yazdığı yüksek lisans konusu onun için çok önemli olsa da masa başına oturmaya mecbur bırakılmak, bir yanına çok alerjik geliyordu. Tez yazmayarak yaptığı şey yine aynı kapıya çıkıyordu: Bağımsız olmak.
Bu örnekler daha da çoğaltılabilir. Bağımlılık, ertelemeler, işkoliklik, sadakat ve öfke problemleri gibi ruhsal durumlarda özgürlük ihtiyacı önemli bir rol oynar ama tek sebep de olmayabilir. Özellikle sigara, alkol veya uyuşturucu madde bağımlılıklarında başka faktörleri de içeren tedavi modelleri şarttır. Bununla beraber, kişinin engellenme sırasında yaşadığı sıkıntıları göz ardı etmek tedavinin başarısını düşürebilir. Sigarayı bırakmaya çalışırken nikotin bağımlılığının yarattığı sıkıntıya ek olarak, herhangi bir şeyi zorla yapmanın sıkıntısını yakalamak ve o sıkıntıyla ayrı bir açıdan ilgilenmenin klinikte, sigarayı bırakma tedavisinin etkinliğini arttırdığını görüyoruz.
Özet
Sınırlara uymak ve sabır göstermek, çevreyle uyumlu ve huzurlu bir hayatın önemli becerileridir. Bu becerileri eksik olan insanlar ya amaçlarına ulaşamazlar ya da amaçlarına ulaşsalar bile durmayı bilemezler. Bu insanlar için kısa vadeli hazlardan vazgeçmek uzun vadeli tatmine ulaşmak neredeyse imkansız gibidir. İlk bakışta hazzın bu insanlar için çok önemli ve vazgeçilmez olduğu göze çarpar. Sınırlara dayanmayı ve hazzı ertelemeyi öğrenmek bu kişilere kısmen faydalı olabilir. Fakat bu seviyede yapılan değişiklikler uzun süreli olmazlar. Bunun nedeni, sabrederek uzun vadede elde edilen bir kazancın tatmini ile kısa vadede elde edilen bir hazzın kazancın tatmininden farklı olmasıdır. Birincisi bize başarı hissini yaşatırken ikincisi ise özgürlük hissini yaşatır...

Özgürlük ihtiyacı, bize çok uzun yıllar kölelik yüzünden sıkıntı çekmiş atalarımızdan miras kalmış olabilir. Bugün herhangi bir şeye mecbur bırakıldığımız zaman, belki de kölelik veya toplumsal statü kaybı tehlikesi algılayan sinir sistemimiz bizi isyankar bir özgürlük savaşçısına dönüştürüyor olabilir. Bankada sıra beklerken yaşadığımız sıkıntının seviyesi, on dakikalık bir bekleme yaşantısına değil de hayatı boyunca nefes almadan çalıştırılacağı kampa götürülen bir esirin yaşantısı olabilir. Beden ve ruh için katlanması çok zor olan kölelik, esirlik veya tutsaklık deneyimlerine karşı sinir sistemimiz evrimsel bazı korunma mekanizmaları geliştirmiş olabilir. Sürekli ayrıcalık arayan, başkalarından üstün olduğunu ispatlamaya çalışan, engellenmeye dayanamayan, çok başarılı olmak ve yüksek standartlarda yaşamak için çok uğraşan kişilerin bahsettiğimiz bu özgür olma konusunda aşırı bir hassasiyetleri olduğu görülmektedir. Sürekli bir özgürlük veya toplumsal statü kaybı endişesi, bu saydığımız işlev bozucu tutumları gereksiz yere sık sık tetikliyor olabilir.

İleri derecede işlev bozucu olan bu tutum ve davranışların kişiler arası ilişkilerde yarattığı sorunlar dışında, kişiler kendi yaşamları için faydalı olacak ancak bunun için biraz sabır göstermeleri gereken kazançlardan hayat boyu mahrum bir şekilde yaşayabilirler. Ayrıca, sınırsız davranmanın sağlık üzerindeki olumsuz sonuçları da tabloya eklenebilir.
Kısım 2: Değişim
Tebrikler! İhtiyaçlarımızla ilgili olan neredeyse tüm yapıları araştırmalara dayanan son halleriyle öğrendiniz. Bundan sonra, öğrendiklerimizle sınır problemleri üst başlığını verebileceğimiz sorunlarda nasıl kullanabileceğimizi göreceğiz. Kitabın buraya kadar olan kısmını düşündüğümüzde stratejimiz aslında basittir. Sınır problemleri yaşıyorsak büyük ihtimalle normal hayatın engelleri ile karşılaştığımızda sinir sistemimiz ortalamanın üzerinde bir tepki veriyor olabilir. Dolayısıyla bu gibi engellerle karşılaştığımızda kendimize hatırlatmamız gereken basit bir bilgi vardır: 
“Şu anda aslında hissettiğim kadar büyük bir kısıtlama tehlikesiyle karşı karşıya değilim. Her ne kadar içimden bu durumla baş etmek için otomatik bir şekilde dürtüsel, öfkeli, büyüklenmeci, zorbaca, isyankar ya da aşırı özgür davranmak gelse de bu şekilde davranırsam kendimle ve çevremle olan ilişkim zarar görebilir. Bu nedenle kendine büyük bir kısıtlama tehlikesiyle karşı karşıyaymış gibi hisseden yanımı sakinleştirmek için sağlıklı yöntemler kullanmalıyım.”
Bu içsel konuşma, şemalarımız ve modlarımız tetiklendiği zaman kendimizi işlev bozucu tepkilerden alıkoymak için kullandığımız basit yöntemlerimizden bir tanesidir. Çoğunlukla kağıt üzerine yazarız ve yanımızda taşırız. Bir başka yöntem de cep telefonunuza sesli olarak kaydetmektir. Genellikle yaşanan sorunlar bu halinden daha özgün bir şekilde yazılır. Yani tetikleyici olayın ne olduğu, ortaya çıkmasından çekindiğimiz tepkiler, aklımızdan genelde o durumlarda geçen düşünceler ve yine o anlarda yaşadığımız duygular ve duyumlar sıkıntılı duruma daha özgün bir şekilde yazılır. Bu işlem “başa çıkma kartı“ hazırlamaktır. Bu teknikten daha sonra detaylı olarak söz edeceğiz. Burada bahsetmemin nedeni ise, bu ve diğer teknikleri ne zaman kullanacağımızı iyi öğrenmemiz gerektiğini vurgulamak içindir.
Şemaların ve modların tetiklemesiyle sinir sistemimizde bir fırtına kopar. Biz, tetiklendiğimizi fark edene kadar fırtına neredeyse bitmiştir ve içimizde genellikle sorun yaratacak bir eylemi yapmak için güçlü bir motivasyon hissederiz. Buradan geri dönüş bazen çok zor hatta imkansız olur.
Şemalarımızın tetiklenmesi ile ortaya çıkan modlarımızla anlık başa çıkma çalışmalarını korku filmlerindeki ruhuna şeytan girmiş kişilere yardımcı olmaya çalışan rahiplerin işine benzetirim. Genellikle masum gencin içine girmiş şeytan, rahibi bir şekilde alt eder ve onun yaptığı işi filmdeki kahramanlardan birisi gibi sürdürmeye çalışır. Bu şeytan çıkarma çalışması sırasında kutsal kitaptan bir bölümün okunması gerekmektedir. Bu okuma eylemi sırasında şeytan, kahramanı durdurmak için pek çok numaraya başvurur; kahramanın sevdiği bir yakını gibi konuşur, kaybettiği bir yakını kılığına girer ve kahramanım o kişiyle bitmemiş sorunlarını tetiklemeye çalışır, acıma duygularını tetikleyen bir çocuk olur. Kahraman amacından sapıyor gibi olsa da filmin seyirciyi tatmin edecek bir şekilde sonlanması için görevini tamamlar.
İyi ki şema çalışmaları bu seviyede korkutucu değil ama bazen şema tetiklenmesini durdurmak yukarıda bahsettiğimiz film sahnelerindeki kadar zor olabilir. Bunun nedeni, şemaların geri planda bizi evrimsel tehditlere karşı korumaya çalışan bilinç dışı mekanizmalar olmasıdır. Sinir sistemimiz olası bir tehdidi iyimser bir şekilde yorumlayacak şekilde evrilmemiştir. Önce bizi en kötü senaryoya göre hazırlar, bu sırada çevreden gelen bilgileri yorumlamaya devam eder ancak sonuçtan emin olursa vücudumuzun ve ruhumuzun güvende hissetmesine izin verir.
Yatılı lisede okuduğum yıllarda yaz tatili için eve gelmiştim. Evimiz, şehir merkezinden yaklaşık 15 km uzakta ormanlık bir bölgede kurulmuş bir sitedeydi. Gün boyunca kardeşlerimle güzel doğal ortamda gezmiş, oyunlar oynamış ve yorulmuştuk. Akşam yemeğinden sonra benden beş yaş küçük erkek kardeşimle beraber bahçede çimlerin üstünde oturmuş gündüz yaşadığımız olaylar veya hayat hakkında sohbet ediyorduk. Bir yandan uykumuz gelmişti ama uzun süredir birbirimizi görmemenin verdiği özlemle sohbeti sürdürüyorduk. Fazla erkek muhabbeti yapmış olmalıyız ki yaş olarak erkek kardeşim ve benim tam aramızda olan kız kardeşimiz yatmaya gitmişti. Biz ise birbirimizi görmekten mutlu ve gün boyunca eğlenmiş halde, gecenin serinliği ve bedenimize yayılmakta olan uykunun tadını çıkarıyorduk. Birden iki üç adım uzağımızdaki çam ağacının altındaki çalılardan hışırtılar gelmeye başladı. Kardeşimle birden ayağa fırladık. Sesin bir kedi veya köpekten geliyor olabileceğini düşünerek o yöne doğru bağırdık. Çalıların arasındaki hayvan bir kedi veya köpek olsaydı bağırmamızla duraklardı ama öyle olmadı. Ses artarak yakınlaşmaya devam etti. Sesin evcil bir hayvana ait olmadığını anlayarak hızlı bir şekilde yakınımızdaki çapa ve tırmık gibi bahçe aletlerinden elimize ne geldiyse aldık ve büyük bir ihtimalle sonuna kadar açılmış göz bebeklerimizle çalıların arasından çıkacak olan hayvanı güvenli bir mesafede beklemeye başladık. Bize doğru yaklaşan hareketin insan sesinden etkilenmemesi ve kesintisiz sürmesi, kardeşim ve benim bu sesin büyük bir yılandan geldiğini düşünmemize neden oldu. Yarım dakikalık bekleyişten sonra uzaktaki sokak lambasında gelen ışığın hafifçe aydınlattığı çalılar aralandı ve ortaya küçük sevimli bir kirpi çıktı. Vücudumuzdaki gerginliğin hızlı bir şekilde azalması sonucu beliren gülümseme ile kardeşimle birbirimize baktık ve elimizdeki aletleri yerine koyup bahçenin diğer köşesindeki süs havuzundan bu sevimli misafirimizin su içmesini izledik. Daha sonra ne yaptığımızı hatırlamıyorum ama büyük bir ihtimalle susamış başka misafirler de olabileceğini düşünerek eve girip uyumuş olabiliriz.
Bu olaydaki mod tetiklemelerine bakarsak çimlerin üzerinde sohbet ederken ikimiz de Mutlu Çocuk modundaydık. Eğlenmiş, karnı tok, uzun süredir görmediği kardeşi ile içten bir şekilde sohbet etmenin mutluluğunu yaşayan ve onunla hayata da dair soyut konularda konuşan, kendisinden, çevresindekilerden ve bulunduğu ortamdan memnun bir mod. Çalılardan gelen sesle birlikte birden ayağa fırladığımız anda içine girdiğimiz mod ise dürtüsel bir savunma modudur. Tehlikenin büyük veya çok yakın olması durumunda dürtüsel mod sayesinde yaptığımız çevik hareketler yaşam kurtarıcı olabilir. Sese doğru bağırdığımız an ise dürtüsel modumuza öfkeli modumuz eklenmiştir çünkü olay bizim bahçemizde olmuştur. Sinir sistemimiz çok hızlı bir şekilde bize ait olan bölgeyi korumak yönünde bir tepki oluşturmuştur. Ne kardeşimin ne de benim aklımıza kaçmak gelmedi. Ama benzer bir sesi bu olaydan beş altı yıl öncesinde yaz akşamları sık sık yaptığımız gibi komşularımızın bahçesinden gizlice erik veya kiraz toplarken yaşamış olsaydık sadece dürtüsel modumuz tetiklenecek ve seri bir şekilde o ortamdan uzaklaşacaktık.
Bu utandırıcı son olaydan tekrar kendi bahçemizde yaşadığımız olaya dönersek, kendimizi savunmak ve tehdidi uzaklaştırmak veya yok etmek için bahçe aletlerini aldığımız anda artık Saldırgan moda geçmiş oluyoruz. Bu modda amacımız artık sadece sınırımızı korumak değil, tehdidi yok etmek veya ona zarar vermektir. Duyduğumuz sesin ait olduğu küçük kirpiyi gördüğümüzde sinir sistemimiz için olay artık bitmiştir. Vücudumuzdaki sempatik sinir sistemimizin etkinliği sonucu ortaya çıkan adrenalin salınımı hızlı bir şekilde azalarak kaslarımıza pompalanan kan vücudumuzda dengeli bir şekilde dolaşmaya başlar, vücudumuzu dolduran endişe ve öfke yerini biraz önce içinde olduğumuz Mutlu Çocuk modunun hislerine bırakır.
Bedensel bütünlüğümüzü tehdit eden durumlar sinir sistemimizin ya da ruhsal yapımızın tepkilerini anlamak için oldukça temel ve basit örneklerdir, dolayısıyla anlaması çok daha kolaydır. Modlar bölümünde bahsettiğimiz arkadaşının bir sonraki gün olacak düğünü için aldığı gömleğin yanlış verildiğini gören kişideki mod değişiklikleri de tezini yazmak için masa başına doğru ilerlerken kendisini televizyon başında bulan kişideki mod tetiklemeleri de benzer şekilde olur. Eğer insanoğlu için tehditlerin ne olduğu konusundaki bilgilerimiz net ve doğru ise, bu durumları da gerçeğe en yakın şekilde analiz edebiliriz. Ancak tehdidin ne olduğu konusundaki görüşlerimiz yanlış veya eksik ise olayı doğru bir şekilde analiz etmemiz ve kişinin işine yarayacak bir çözüm bulmamız neredeyse imkansız olacaktır. “Sınırlar; ihtiyaç mı tehdit mi” bölümünde bu konuyu ayrıntılı olarak açıklamaya çalıştım. İhtiyacın ve tehdidin ne olduğu konusunda net olmanın önemini biraz daha iyi anlamak için kalp krizi geçirmesine rağmen, sigarayı bırakamayan Ahmet örneğini iki şekilde de inceleyelim. İlk olarak, ihtiyacın sınırları öğrenmek olduğu kabul edilerek yapılan bir tedavi girişiminden ardından da ihtiyacın özgürlük olarak kabul edildiği başka bir girişimden örnekler verilecektir. 
Ahmet sigarayı bırakmak için yardım almak amacıyla bir terapiste başvurur. Terapist, Ahmet’in şikayetini dinler ve sigara içme davranışı hakkında ayrıntılı bilgi edinir. Terapist, sigara içme isteği geldiği zamanlarda Ahmet’in zihninden geçen düşünceleri yazmasını ister, bir sonraki seansta konuşmak için. Kendi sağlığı için iyi bir şeyler yapma isteğiyle dolu olarak Ahmet seans arasında sigara içmek istediği anlardaki düşüncelerini kaydeder ve notlarını bir sonraki seansta terapistine verir. Notlardan Ahmet’in sigara içmezse aklını toplayamayacağını, aklı sigaraya takılı kalacağı için tezini yazamayacağını ve sigara içmemenin sıkıntısına dayanamayacağını düşündüğünü anlar. Değişim bölümünün ileriki sayfalarında göreceğimiz bilişsel tekniklerle terapist bu düşüncelerin kanıtlarını ve karşı kanıtlarını Ahmet’le beraber çalışır. Bu çalışma sonrasında sigara içmeden de dikkatini toplayabileceğini, tezini yazabileceğini ve sigara içmemenin sıkıntısına dayanabileceğini bilişsel seviyede anlar. Ayrıca, terapisti Ahmet’e sigara içmenin kendisi ve çevresi için fayda ve zararlarını yazdığı bir liste yaptırır. Bu fayda ve zarar listesi sonunda, zararlar doğal olarak çok daha fazla çıkar. Seansın sonlarına doğru Ahmet terapisti ile sigara içmek yerine başka neler yapabileceğine dair alternatif davranışlar üretir. Bunlar soda içmek, sokağa çıkıp yürüyüş yapmak, çerez atıştırmaktır. Sonraki zamanlarda, Ahmet her sigara içme isteği hissettiğinde bu davranışları uygulamaya çalışır ve aynı zamanda sigara içmemek ile ilgili zihninde oluşan olumsuz düşünceleri seansta terapisti ile beraber buldukları alternatif düşüncelerle yer değiştirir.
Ahmet seanslardan sonraki bir iki gün içinde aniden gelen sigara içme isteği ataklarının beşte üçünü bu şekilde savuşturabilmektedir. Ancak gün geçtikçe bu tekniklerin sigara içme isteğini azaltmadaki etkisi gittikçe düşmekte, yaklaşık üçüncü günden sonra neredeyse eskisi gibi günde üç paket sigara içmektedir. Terapist bilişsel ve davranışçı tekniklerle önüne geçemedikleri sigara içme isteğini engellemek için şema odaklı teknikler kullanmaya karar verir. Sigara içme gibi davranışlar Şema Terapi’de Yetersiz Özdenetim şeması ile bağlı olarak kabul edilir. Yapılan klinik araştırmalar da sigara içme gibi dürtüsel sorunların bu şema ile ilgili olduğunu göstermiştir. Terapist, ilk olarak şema kavramını açıklar ve diğer şemaları kısaca tanıttıktan sonra özellikle Yetersiz Özdenetim şemasının doğası hakkında ayrıntılı bilgi verir. Ahmet, Yetersiz Özdenetim şemasının gelişimine küçük yaşlarda kendisine sınırların iyi öğretilmemesinin neden olduğunu öğrenir. Gerçekten de babası, Ahmet kendisini bildi bileli sigara içmektedir. Son zamanlarda sağlığının bozulması nedeniyle babası da sigarayı bırakmaya çalışmaktadır. Ahmet, kendisine sınırların iyi öğretilmemesi temasıyla geçmişini sorguladığında, annesinin de kendisine “fazla” hoşgörülü davrandığı sahneler hatırlar. Şema odaklı bu çalışmalar sonrasında Ahmet ebeveynlerine karşı öfke duygusu hissetmeye başladığını terapistine anlatır. Bu seansta terapisti ile Ahmet, ebeveynlikteki kısmi hataların kötü ebeveynlik olarak görülüp görülemeyeceğini çalışırlar. Seans sonunda Ahmet’in anne ve babasına karşı hissettiği olumsuz duygu yatışır. Ancak kısmi hatalar ile ilgili öfkemizi yine de yaşamaya devam etmemiz bu ebeveyn tutumları ile oluşmuş veya güçlenmiş şemalarla başa çıkmakta faydalıdır.
Bu sırada Ahmet’in sigara alışkanlığı halen günde yaklaşık üç paket olarak devam etmektedir. Ahmet’in terapiyi erken sonlandırmasına kadar yaptıkları iki seansta, kendisine fazla hoşgörü gösteren ebeveynlere karşı Ahmet’in hissettiği öfke, yaşantısal tekniklerle çalışılır. Bu çalışmalarda Ahmet, anne babasına küçük yaşlardaki hali ile kendisine sınırları iyi öğretmedikleri için duyduğu öfkeyi ifade eder. Görselleştirme aracılığıyla yapılan bu çalışmalar Ahmet’e duygusal açıdan çok iyi gelir. Bununla beraber, sigara içme isteğine karşı kurduğu savunma hattı neredeyse hiç işe yaramamaktadır. Anne babasının sınırları iyi öğretmemesinden dolayı gelişen Yetersiz Özdenetim şemasının ya da şımarık dürtüsel yanının çok iyi farkındadır. Ama sigara içme isteği geldiğinde bu anlayış ile yaptığı karşı koyma çabaları fayda etmemektedir. Ahmet’in umudu kırılır ve son seansını bir bahaneyle iptal eder. Aylar sonra bir kafede sigara içerken aynı kafeye arkadaşları ile gelen terapisti ile karşılaşır. Kibarca selamlaşırlar ama oturdukları süre boyunca ikisi de göz göze gelmemeye çalışır...
Şimdi, aynı sorunla sigara içmenin arkasındaki ihtiyacın özgürlük olduğunu kabul ederek giden bir terapi sürecini görelim. 
Ahmet yine aynı şikayetlerle terapiye gelir. Terapisti, benzer şekilde sigara içmesini tetikleyen bilişlerini saptamakla işe başlar ve yine birlikte bu davranışın Ahmet’in hayatındaki fayda ve zararlarını gözden geçirirler. Sigara sorununa bir önceki örnekteki kadar yoğunlaşmadan Ahmet’in hayatının diğer alanlarında ortaya çıkan modlarını tanımaya başlarlar. Uzun süredir yüksek lisans tezini bitirmeye çalışmaktadır. Oldukça yoğun entelektüel kitaplar okumak, uzun süreler televizyon izlemek ve aile işlerinden arta kalan sınırlı zamanlarda tezinin başına oturduğunda, yazdığı cümleleri beğenmeyerek tekrar tekrar sildiğini, bazen bir saatte sadece tek bir cümle yazabildiğini söyler. Aynı zamanda, ilk seans sonrasında kendisine terapistin verdiği Şema Ölçeği’nin sonuçlarında, Ahmet’in en yüksek şeması Yüksek Standartlar olarak görünmektedir.
Yöneticileriyle anlaşamadığı için ürün müdürü olarak çalıştığı şirketten istifa ederek ayrılmıştır. Arada sırada çıkan çeviri işlerini yaparak önceki işine göre daha düşük bir gelir elde etmektedir. Ama bu kararından hiç pişman olmamıştır. Terapist ile arkadaşlarıyla ilişkilerine baktıklarında özellikle manipülatif ve baskıcı kişilerle hiç anlaşamadığını söylemiştir. İşinden de zaten bu nedenle ayrıldığını söyler. Ortak bir proje yaptıkları başka bir şirketteki bir yöneticinin tutarsız davranışlarından çok rahatsız olarak durumu kendi yöneticisine anlatmıştır. Yöneticisinin alttan almasını ve gerektiğinde taviz vermesini söylemesi sonucunda bu işi daha fazla yapamayacağını anlamış ve bu olaydan kısa süre sonra istifa etmiştir. Benzer karakterdeki akranlar veya yöneticilerle yapılan toplantılarda, bu kişilere aşırı öfkelendiğini ve kendisini çok zor tuttuğunu ifade eder.
Sık görüştüğü arkadaş grubunda bir gün, arkadaşlarının onunla ilgili bir konuyu ayrıca onun olmadığı bir toplantıda konuştuğunu fark edince çok rahatsız olup tüm arkadaşlarıyla görüşmeyi kesmiştir. Arkadaşları onu toplantılara davet ettiğinde bu durumu çeşitli bahanelerle halen geçiştirmektedir.
Terapistin kafasındaki modele göre, Ahmet’in sigarayı bırakmak istediği halde bırakamaması, Yetersiz Özdenetim şemasına bağlıdır. Fakat, bu şemanın arka planda bağlı olduğu ihtiyaç konusundaki anlayışı bir önceki örnekten farklıdır. Sınırları kabullenme ve sabır gösterme önemli becerilerdir ancak ihtiyacın kendisi değildir. Dolayısıyla terapist, Ahmet’e iyileşmesi için gerekli olan şeyin sınırlara uymayı öğrenmek olduğu gibi bir yorumda bulunmaz. Bunu zaten Ahmet de biliyordur ama bunu bilmesi şimdiye kadar işe yaramamıştır. Terapist, Ahmet’in hayatında sorun yaşadığı bütün alanlardaki ortak noktaları yakalamaya çalışır. Bunları buldukça Ahmet’le paylaşır ve geçerliliğinden emin olur. Peki, şimdiye kadar elde edilen bilgilerden ortaya çıkan yapılar nelerdir?
Ahmet sadece sigarayı bırakmakta zorlanmamaktadır. Tezinin başına oturabilmek de ona zor gelmektedir. İstediği gibi davranamadığı iş yerinde de sorun yaşamıştır. Burada önemli bir detay, Ahmet işe başladığı ilk yıllarda kendisine oldukça babacan davranan ve fikirlerine saygı gösteren ilk yöneticisi ile üç yıllık uyumlu bir dönem geçirmiştir. Bu yıllar içinde beyaz yakalı olarak çalışmak ve diğer şirketlerle bugün istifasına neden olan benzer olaylar yaşamak onu neredeyse hiç rahatsız etmemiştir. Belirli bir saatte işte olmak ve yine belirli bir saatten önce çıkamamak konusunda bir sorunu olmamıştır. İş toplantılarında manipülatif kişilerle bulunmak, onu son zamanlardaki kadar hiç öfkelendirmemiştir. İşe başladığı zaman, başında bulunan yöneticisi üç yıl sonra emekli olup yerine daha baskıcı yeni yöneticisi geldikten sonra beyaz yakalı olarak çalışmanın koşulları onu huzursuz etmeye başlamıştır. Terapistin onu işten ayrılma kararına götüren sürecin başlangıcını araştırdığı bir seansta, kendi ifadesine göre işe gitmek zorunda olmanın hayat görüşüne uymadığı düşüncesi ilk yöneticisi varken aklına bile gelmemiştir. Benzer şekilde, işten ayrıldıktan sonra başladığı yüksek lisansında aldığı tez konusunu kendisi isteyerek seçmiştir. Terapist tez konusundaki isteksizliğinin ne zaman başladığını sorduğunda, Ahmet biraz düşündükten sonra tez danışmanı ile ilk toplantısından sonra bu isteksizliği yaşamaya başladığını ifade etmiştir. O zamana kadar hiç tanışmadığı tez danışmanının ilk toplantıdaki mesafeli ve tepkisiz tavrından rahatsız olmuştur.
Terapist, Yetersiz Özdenetim şemasını ve bağlı olduğu özgürlük ihtiyacını zihninin bir köşesinde tutarak, Ahmet’e iş yerindeki son yöneticisi ve tez danışmanının onun üzerindeki etkilerinin birbirine benzeyip benzemediğini sorar. Cevap olumludur. Her iki kişiyle de onların dediğini yapmak zorunda bırakıldığını hissettiğini ve bunun çok rahatsız edici olduğunu söyler. Herhangi bir şeye zorunda olmak fikrinin özgürlük ihtiyacını elde etme konusunda hassas olan kişiler için çok sıkıntı yarattığını bilen terapist, Ahmet’in durumunun buna uyup uymadığını doğrulamak için ona herhangi bir şeye zorunda olduğu zaman ne hissettiğini sorar. Ahmet böyle durumlardan nefret ettiğini, hatta o an bu konuda konuşurken bile vücudunun sıkıntıyla dolduğunu söyler. Eşiyle ve oğluyla aralarında çıkan tartışmaların nedeninin kendisine yapılan teklifsiz davranışlar olduğunu ekler. Zorundalık konusunun açılmasıyla bedeninde yaşadığı duygular ve duyumlar ona oğluyla yaşadığı benzer bir durumu hatırlatır ve bunu terapistine anlatır. Gece geç saatlere kadar internette takıldığı için sabah vaktinde hazırlanamayan oğlu sabah okul servisini kaçırmış ve Ahmet onu okula bırakmak zorunda kalmıştır. Yol boyunca normalde aralarındaki ilişkinin çok iyi olduğu oğlunu azarlamaktan kendisini alıkoyamadığını anlatır.
Zorundalık hakkında konuşurken Ahmet’in bedeninde oluşan duygular aracılığıyla kendiliğinden gelen bu anıyla beraber, terapistin Ahmet hakkında kafasında oluşan model iyice belirginleşir ve bunu danışanı ile paylaşır. Son yöneticisi, tez danışmanı, oğlu veya başka herhangi biri tarafından bir şeye mecbur bırakıldığında duruma göre öfkeli veya dürtüsel davranışlarla tepki verdiğini söyler. Anlattığı bu olaylardaki davranışları oğluna öfkeli bir şekilde davranmak, işinden dürtüsel bir kararla istifa etmek ve tezini yazmayı geciktirmek şeklinde olmuştur. Her cümlesini Ahmet’in kafa sallayarak onayladığını izleyen terapist konuyu asıl geliş şikayetine bağlar:
-Anlattığın olaylardaki zorunda bırakılmakla ilgili hassasiyetini düşündüğümüzde acaba sigarayı bırakma konusunda da benzer bir durum yaşıyor olabilir misin?
Ahmet biraz düşündükten sonra cevap verir:
-Aslında neredeyse tamamen aynı. Kalp krizi geçirmeden önceki aylarda aslında sigarayı oldukça azaltmıştım. Ama kalp krizinden sonra sanki doktor bana daha da çok içmemi söylemiş gibi, normalden de daha fazla içmeye başladım.
Terapist, danışanıyla aynı tarafta olarak sigara içme motivasyonunun kodlarını çözmeye başlamıştır. Daha derindeki yapıları beraberce anlamak için soru sormayı sürdürür:
-Bu durumdayken bile sigara içmeyi daha da arttırarak devam etmenin senin için daha derindeki anlamı ne olabilir? Bu şekilde davranarak aslında kendin için ne yapmış oluyorsun?
Ahmet, dürtüsel ve öfkeli yanını bedeninde tam olarak hissetmenin berraklığıyla cevap verir:
-Son sözü ben söylemiş oluyorum. Bütün tehlikesine rağmen taviz vermemiş oluyorum.
Çocuğunun okul taksitlerini ödeyememe tehlikesine rağmen istifa eden, yıllardır yapmak istediği ve çok emek harcayarak girdiği yüksek lisanstan atılma riskine rağmen tezini yazmayan bir kişi için çok anlamlı bir cevap. Tam bir özgürlük savaşçısı! Geriye tek bir soru kalıyor: Bu modern zamanların Spartaküs’ünü değişmeye nasıl ikna edebiliriz?
Bölüm 4: Değişimin Cepheleri
Yaşantımızın her anında altı sistem sürekli olarak birbirleri ile etkileşimli olarak aktif haldedirler. Bunlar:
-	Bilişsel
-	Duygusal
-	Fizyolojik 
-	Motivasyonel
-	Davranışsal
-	İlişkisel
sistemlerdir. Şu anda bu kitabı okuyorken bile bunu görebiliriz. Yazılan satırları anlayan, birbirine ekleyen, anlamlar çıkaran, başka anılarla birleştiren düşünsel sistemimiz; bu düşüncelerimizle paralel bir şekilde duygular üreten duygusal sistemimiz; aynı anda düşündüklerimizle ilgili veya ilgisiz olarak devam eden kalp atımı, adrenalin salgısı ve sayısız biyokimyasal reaksiyonun eşlik ettiği fizyolojik sistemimiz; bize yaptığımız işi sürdürmemizi veya başka bir şey yapmamızı isteyen motivasyonel sistemimiz; motivasyonumuzla birlikte bu kitabı okumaya devam etme davranışımızın ait olduğu davranışsal sistemimiz ve son olarak o anda çevremizle olan ilişkimizi düzenleyen ilişkisel sistemimiz. Bu altı sistemin etkinlik durumu, içinde bulunduğumuz modlara göre değişir. Mutlu Çocuk modundaki durum, Zorba ve Saldırgan modundaki durumdan oldukça farklıdır. 
Bir şemaya veya moda bağlı sorunlu bir davranış, duygu veya motivasyonu değiştirmek istediğimizde bu sistemler önem kazanır. Psikoterapi ile özellikle bilişsel ve duygusal sistemler üzerinde çalışırız. Bu alanlardaki değişiklerle beraber motivasyonel ve davranışsal sistemleri de değişime katabilmek için davranışçı teknikler faydalı olur. Ayrıca son çalışmalar terapide etkili olan önemli faktörlerden birinin ilişki olduğunu göstermektedir. Bu konunun detaylarına biraz sonra “Değişim için Alet Çantası” başlığı altında bakacağız..
Bedenin Alarm Sistemi
Sinir sistemimiz sürekli olarak çevrede veya bedenimizde herhangi bir tehdit olup olmadığını kontrol eder. Ancak önceki sayfalarda bahsettiğimiz ihtiyaçlarımızın karşılanmasını veya sürmesini tehlikeye sokan bir durum geliştiğinde sinir sistemimiz bizi hemen uyarır. Biz tehlikenin ne olduğunun bilinçli bir şekilde farkına varana kadar, sinir sisteminiz bizi gerekli moda sokmuştur bile.
Doktor bir kadın danışanım önümüzdeki hafta içinde kendisini tedirgin eden bir toplantısının olduğunu söylemişti. Toplantı, sağlık ile ilgili araçlar üreten bir şirketin pazarlama direktörü ve yöneticisi ile olacaktı. Toplantının danışanımın ofisinde olması durumu biraz rahatlatıyordu. Sorun şuydu, danışanım bu şirketle daha önce yaptıkları ortak projeler sırasında yine aynı şirketin başka bir yöneticisi ile tanışmış ve aralarında duygusal bir ilişki gelişmişti. Aralarında iş ilişkisi de olduğu için bu ilişkiyi çok açık etmeden yaşıyorlardı. Bu durum yetmiyormuş gibi, danışanım toplantıya gelecek ikilideki pazarlama müdürünün, sevgilisinin eski eşi olduğunu biliyordu.
Danışanım bir sonraki seansımızda toplantısının çok iyi geçtiğini, herhangi bir açık vermediğini, gelecekteki projelerde beraber neler yapabileceklerini konuştuklarını ve güzel bir nezaket ziyareti olduğunu söyledi. Ama kendisine çok ilginç gelen bir durum yaşamış. Toplantının olduğu günün gecesi, pazarlama müdürü ile değil de ofisine gelen ekipteki diğer kişiyle, yani direktörle sürekli boğuştuğu sıkıntılı bir rüya görmüş. Bu rüyayı sevgilisine anlattığında sevgilisi ona rüyayı aslında doğru kişiyle gördüğünü söylemiş. Eski eş aslında pazarlama direktörü olan kişiymiş; kısa bir süre önce terfi etmiş.
Her ne kadar ilişkilerini gizli tutsalar da birkaç defa dışarda erkeğin iş yerinden arkadaşlarla karşılaşmışlar. Böyle bilgilerin ne kadar hızlı yayıldığını hepimiz biliriz. Büyük bir olasılıkla bu şüpheli durum eski eşinin de kulağına gitmişti. Toplantı her ne kadar nezaket içinde geçse de kadın kadına rekabet durumu bakışlara ve ufak hareketlere yansımış olabilir. Doktor danışanım dikkatini eski eş olduğunu düşündüğü kişiye verse de sürekli bir şekilde çevresel tehlikeyi tarayan sinir sistemi otomatik olarak gerçek eski eşten gelen sözsüz mesajları kaydetmiş olabilir. Burada kesinlikle altıncı his, fizik üstü olaylar veya titreşimlerden değil, gözle görülen, kulakla duyulan ama bilincimizin farkında olmadığı, bilinç dışı koruma sistemimizin algıladığı küçük değişiklerden söz ediyoruz. İleriki sayfalarda, kendimizi bir daha dürtüsel ve sınırsız eylemlerin içinde bulduğumuzda bu bilinç dışı tarama ve koruma sisteminden yeri geldikçe başka örneklerle de bahsediyor olacağız..
Değişim için Alet Çantası 
Şimdi, sinir sistemimizin herhangi bir ihtiyacımızın uzun süreli eksikliğini, ani bir şekilde kesilmesini veya bunun tehdidini algıladığında tetiklenen ilgili şema ve modlarımızı, Sağlıklı Erişkin tepkilerle yer değiştirmek için kullandığımız teknikleri gözden geçirelim.
Bilişsel (Düşünsel) Teknikler
Şikâyetçi olduğumuz bir durumun düşünsel parçası üzerine bilişsel tekniklerimiz ile gideriz. Ruhsal sorunlarımızı ortaya çıkaran şema ve modlara karşı güçlü bir mantık oluşturmak önemlidir. Sigara içme davranışını tetikleyen dürtüsel modumuzun düşünsel bölümündeki gerçek dışı düşünceleri yakalamak ve bunları daha gerçekçi ve uyumlu düşüncelerle yer değiştirmek genellikle değişimin ilk adımıdır. Bu adım şemayı veya modu tam olarak iyileştirmez ama en azından yaşadığımız duygunun ve göstermek üzere olduğumuz tepkinin gerçek dışı olduğunu bilinç seviyesinde kavramamızı sağlar. Ayrıca bilişsel teknikler sorunlu davranışımızın ya da duygumuzun altında yatan ihtiyacın ne olduğunu tam olarak anlamak için vazgeçilmez bir araçtır.
Dürtüsel veya öfkeli davranışlar gibi uyumumuzu bozan tepkileri oluşturan düşüncelerimiz üzerinde çalışmak, duygularımız üzerinde dolaylı ama güçlü bir etki yapar. Bilişsel seviyede tehditleri yorumlarken kullanabileceğimiz alternatif düşünceler geliştirmek ve yine tehditlerle başa çıkma sırasında uygulayabileceğimiz yeni yöntemlerin zihinsel provalarını yapmak bir sonraki tetiklenme durumunda uyum bozucu başa çıkma modlarına karşı Sağlıklı Erişkin modunun elini güçlendirir.
İleriki sayfalarda kullanacağımız bilişsel teknikler şunlardır: Aşağı ok, yukarı ok, kanıt/karşı kanıt. 
Modlarımızla boğuşurken düşünce cephesinde, modun argümanına karşı ne kadar donanımlı olursak o kadar iyidir. Bilgilenmek, olumsuz duygu ve tepkilerimizi tam olarak geçirmese de karşı konulmaz bir seviyede olmasını engelleyecektir. Özetle, düşünsel cephe değişimin önemli bir alanıdır. Şema ve modlarımızın çok güçlü olmadığı durumlarda düşünsel (bilişsel) teknikler değişimde yeterli olabilirken, duygusal ve fizyolojik bileşenlerin güçlü olduğu durumlarda eksik kalabilmektedirler. 
Duygusal (Yaşantısal) Teknikler
Uzun bir süre duygularımızın düşüncelerimizden kaynaklandığına inandık; yani bir duygunun oluşabilmesi için mutlaka onunla ilgili bir şeyler düşünmemiz gerektiğine. Araştırmalar, bugün bize bunun böyle olmayabileceğini göstermiş durumda. Bir duygunun veya tepkinin oluşması, onunla ilgili bilinçli bir düşüncenin zihnimizden geçmesi ile ilgili olmayabilir. Bu nedenle bazen bir modun düşünsel argümanlarına karşı ne kadar etkili savaşırsak savaşalım, modun hâlâ kendini sürdürebildiğini görürüz. Bu nedenle, değişimin gerçekleşmesi için düşünsel tekniklerin yanında duygusal cephe için üretilmiş teknikleri de kullanırız. 
Duygusal teknikler, yaşantısal teknikler olarak da bilinir. Şemanın içindeki duygularımızı kendimize tekrar yaşatarak, düşünsel seviyedeki gelişmelere duygusal seviyede destek oluruz. Duygusal (yaşantısal) tekniklerin ortak noktası, modun oluşumunda belirgin etkileri olan yaşam olaylarının güvenli bir terapi ortamında tekrar yaşanarak, ilgili duyguları daha baş edilebilir hale getirmeye çalışılmasıdır. Bunun için en sık kullanılan teknik görselleştirme (imajinasyon) tekniğidir. Güvenli bir ortamda tekrar yaşamaktan kastettiğimiz şey, kendimizi savunamadığımız daha küçük yaşlarda yaşadığımız bir olayı o günden bugüne kazanımlarımızın ışığı ile tekrar değerlendirebilmek ve içimizdeki yaralı çocuğa tehditten uzakta bir yer bulmaktır. Genellikle, şemalarımıza neden olan ya da pekiştiren yaşantılar çocukluk çağında gerçekleşmiştir. Çocukken bizi zedeleyen yaşantının duygusu çok yoğun olur ve ruhsal yapımız bu yoğun duyguyla baş etmek için kısa vadede yaşamın devam etmesini sağlayıcı ama uzun vadede yaşamımızın kalitesini ileri derecede düşürücü önlemler alır. O olayı yaşanmamış gibi yok sayabilir, duygularını örtüp dondurabilir ya da bu olayın tekrarlanmaması için aşırı önlemler alabilir.
Yaşantısal tekniklerde iki belirgin süreç ortaya çıkar. Bunlardan birisi yastır. Yas, bir kayıp ardından bedenimizin verdiği doğal bir tepkidir. Yaşadığımız üzücü olayın acısını kabul eder, kayıplarımızı hissederiz. Yas, geçmişi ve şimdiyi birbirinden ayırmamıza yardım eder. Yaşanan olayın ardından kendimizi toparlamaya, bugüne ve geleceğe hazırlanmamıza destek olur. O nedenle yaşadıklarımızı yok saymakla, duygularımızı dondurmakla durdurduğumuz büyümemiz, yas sayesinde yoluna devam edebilir. 
Yaşantısal teknikler sayesinde ortaya çıkan diğer belirgin süreç öfkedir. Bize yapılan haksızlığa karşı ortaya çıkar. Zedeleyici bir yaşantının doğal bir parçasıdır ve yeniden yaşantılama sayesinde çok sonra da olsa ortaya çıkar ve bu yaşantının sindirilmesi de bir süreçtir. Kayıplarımız karşısında yas tutmak gibi öfkelenmek de iyileşmenin önemli bir parçasıdır. Ayrıca öfke bu yaşantı sayesinde üzerimizde yapışıp kalmış şemalara karşı bir tepkiyi de güçlendirir. Bizi yıllarca aşağılamış bir ebeveyn veya öğretmenimiz sayesinde gelişmiş kusurluluk hissine karşı bir yabancılaşma sağlar. Kusurluluk artık bizim bir parçamız değildir, bize saplanıp kalmış yabancı bir cisimdir. Her ne kadar şemayı tek başına iyileştiremese de öfke, şema ile aramıza mesafe koymamızı sağlayan güçlü bir doğal tepkidir.
Duygusal cephede yapılan çalışmalar, bilişsel (düşünsel) kazanımlarımıza eşlik ederek değişimi pekiştirir. Bununla beraber, değişim için boş bırakılmaması gereken iki cephe daha vardır. 
Fizyolojik Teknikler
Fizyolojik alan ya da cephe şema yaşantısına eşlik eden tüm bedensel işlevlerimizi kapsar. Kalbimiz hızlı atabilir, terleyebiliriz, nefes alış verişimiz değişir, sindirim sistemimiz hareketlenebilir ya da yavaşlayabilir. Bu fizyolojik – bedensel değişiklikler sorun yaratan tepkilerimize eşlik ettiği gibi aynı zamanda bu tepkinin sürmesinde yardımcı bir rol oynayabilirler. Örneğin, herhangi bir engellenme sırasında yaşadığınız yoğun öfke tepkisi zihnimizde “Bu kadar öfkelendiğime göre kesinlikle haklıyım demektir’’ şeklinde biraz sonra göstereceğimiz uyum bozucu davranışı pekiştirecek bir düşüncenin geçmesine neden olabilir.
Bedensel cephede bazen sorunlar psikoterapi teknikleriyle erişilemeyecek seviyelerde olabilir. Ağır ruhsal bozuklukların eşlik ettiği durumlarda ilaçlar veya diğer biyolojik tedavi girişimlerinden faydalanılır. Özellikle yoğun alkol, sigara ve diğer bağımlılık yapan maddeler kullanımı söz konusuysa sadece psikoterapi teknikleri yeterli olamaz. Böyle durumlarda ilaç ve sosyal destek grupları gibi başka teknikleri de tedaviye ekleyerek kullanan kliniklere başvurmak daha doğrudur. Fizyolojik seviyelere etki eden ilaçların kullanımı bu kitabın kapsamı dışındadır ve bu nedenle herhangi bir önerimiz olmayacak.
Konuşma aracılığı ile yapılan psikoterapiler ve ilaçlar dışında özellikle bedensel süreçlere odaklanan yaklaşımlar son yıllarda gittikçe öne çıkmaya başlamıştır. Bunlara örnek olarak EMDR (Göz Hareketleri ile Duyarsızlaştırma Tekniği), Bedensel Öz Farkındalık, Yoga, Somatik Deneyimleme gibi teknikler verilebilir. Özellikle travma ile ilgili konularda bu tekniklerin etkinliğini gösteren çok sayıda çalışma vardır. Ayrıca bu kitabı hazırlarken Şema Terapi tekniklerinin yanında sık sık faydalandığımız Polivagal Teori özellikle bedensel tekniklerin geliştirilmesinde önemli bir sayfa açmıştır. 
Motivasyonel Teknikler
Davranıştan hemen önceki aşama olan motivasyon için geliştirilmiş az sayıda teknik vardır. Bunlardan en bilineni Motivasyonel Görüşme Tekniğidir. Ancak, bu teknik yine bilişsel bir tekniktir ve motivasyonun değişmesine dolaylı olarak neden olur. Davranışçı teknikler de motivasyonel değişimde etkilidir. Ayrıca sigara içme isteğini azaltıcı etkiler yapan bazı psikiyatrik ilaçlar yine fizyolojik sistem aracılığı ile motivasyonun değişimine yardımcı olurlar. Sonuç olarak motivasyon cephesindeki değişim yine diğer alanlarda sağlanan gelişmeler sonucu dolaylı olarak elde edilir. 
Davranışsal Teknikler
Bu kitabın konusu olan sınır problemlerinin kişinin kendi başına yaptığı bütün çabalara rağmen sürmesindeki bir diğer önemli etken davranışlardır. Yaşamda karşımıza çıkan durumlarla baş ederken düşünür, hisseder ve bunlara uygun olarak da davranışlar sergileriz. Tezinizi yazarken bedeninizde oluşmaya başlayan sıkıntıyla beraber zihninizden geçen “bu sıkıntıya dayanamayacağım” düşüncesi ve dolaptan bir şeyler atıştırmak veya biraz televizyon seyretmek gibi avutucu davranışlarda bulunma motivasyonu hissettiğiniz an çok önemli bir noktadır. Eğer bu istekle uyumlu bir şekilde bir şeyler atıştırmayı veya televizyon seyretmeyi uygulamaya sokarsanız, kontrolü Dürtüsel Çocuk modunun eline bırakmış olursunuz. Benzer bir durumda tekrarlaması eskisinden de daha kolay olacaktır. 
Bu örnekte masadan kalkmak bir davranış kaçınmasıdır; televizyon izlemek ise fazladan yaptığımız bir davranış. Davranışçı cephede şema ve modlara bağlı olarak fazladan yaptığımız veya yapmaktan kaçındığımız davranışları tespit etmeye çalışırız. Bu davranışları ortaya çıkardıktan sonra zıt yönde aşamalı çalışmalar tasarlarız.
İlişkisel Teknikler
İlişki içinde olmak, sağlıklı bir ruhsal gelişim için vazgeçilmez bir durumdur. Sağlıklı bir ilişki sevgi, saygı, güven ve özgürlük gibi temel ihtiyaçlarımızı içerir. Bu temel ihtiyaçlarımız yeterince karşılandığı koşullarda kendimizi doğal olarak sosyalleşme davranışları içinde buluruz. Konuşur ve dinleriz, verir ve alırız, başkalarına şefkat gösterebilir ve bize gösterilen şefkati alabiliriz. Sağlıklı ilişkiler içinde olduğumuz sosyal bir çevrenin varlığı ruh sağlığını koruyan önemli bir etkendir.
Şema Terapi’de terapist ve danışan arasındaki ortaya çıkan terapi ilişkisi değişim için önemli bir araçtır. Şema ve modların gücü sağlıklı bir ilişki modeli aracılığı ile azaltılır. Danışanın anlaşıldığını, önemsendiğini, saygı duyulduğunu ve özen gösterildiğini hissettiği terapi ortamında ortaya çıkan yanlış anlamalar, şema tetiklenmeleri ve uyum bozucu tepkiler terapi ilişkisi tekniği aracılığı ile çalışılır. Özellikle diğerleri ile bağlanma problemlerine ait şemaları çalışmak için terapi ilişkisi çoğu zaman en etkili araçtır çünkü danışan sorun yaratan şema ve başa çıkma davranışlarının farkında değildir. Bu sorun yaratan kalıplar ancak seans sırasında terapist ile ortaya çıkan iletişim problemleri aracılığı ile yakalanıp değiştirilebilir.
İleriki sayfalarda vereceğimiz görüşme örneklerindeki bilişsel ve yaşantısal teknikler, danışan ve terapist arasında güçlü bir terapi ilişkisi kurulduktan sonra uygulanmıştır. Özellikle mod çalışmaları sırasında ortaya çıkan İncinmiş Çocuk modunun kendisini ilişkisel anlamda güvende hissetmesi gereklidir. Eğer bu sağlanamazsa zaten kişi bu moda giremez ve terapi sürecini küçümsemek, anlamsız ve faydasız bulmak gibi çoğunlukla işlev bozucu modlarda takılı kalır.

Sınır Problemleri ile Başa Çıkmak
Sınır problemleri derken, klinikte Yetersiz Özdenetim, Haklılık, Yüksek Standartlar ve Statü Arayıcılık şemaları ile ilgili olduğunu gözlemlediğimiz akademik başarı sorunları, madde kötüye kullanımı, aşırı kilo sorunları, internet bağımlılığı, düzenli spor yapma sorunları, sadakat sorunları, büyüklenme, zorbalık, öfke sorunları ve ruh ikizi arayışı gibi çeşitli problemleri kastediyoruz.

Özgürlük ve sınırlar altında toplanan bu dört şemaya baktığımızda, araştırmalarımız bize bu dörtlünün Yüksek Standartlar ve Statü Arayıcılığın bir grup, Haklılık ve Yetersiz Özdenetimin diğer grup olacak şekilde bir araya geldiğini düşündürüyor. Bununla beraber, bu dört şemanın bizi aynı ihtiyaca ulaştırmaya çalıştığını ve bunun da özgürlük olduğunu savunuyoruz.

Yüksek Standartlar ve Statü Arayıcılık adaletin ve düzenin bulunduğu durumlarda özgürlüğümüzü garanti altına almak için çalışan şemalardır. Haklılık ve Yetersiz Özdenetim ise diğerleriyle uyumu ve adaleti gözetmeden bizi bu ihtiyaca ulaştırmaya çalışırlar. Bu konudan daha önceki sayfalarda özgürlük ve ihtiyacın boyutları bölümlerinde detaylı olarak bahsetmiştik. Şimdi, bu şemaları daha işlevsel hale getirmek için alet çantamızdaki tekniklerle neler yapabileceğiniz konusuna girelim.

Özgürlük ve Sınırlar Alanı için Ortak Konular
Bu dört şemayla ayrı ayrı uğraşırken geri planda aklımızda bu alanın en temel ihtiyacının özgürlük olduğunu tutarız. Ancak, şemalarla veya şemaların oluşturduğu modlarla çalışırken bu ihtiyaç konusunda aşırı bir hassasiyetin olduğunu unutmamak gerekir. Burada kişiler çok hızlı bir şekilde özgürlük açısından tehdit altında hissetmektedirler. Özgürlüğü çok kırılgan bir ihtiyaç gibi algılayan kişilerin ortak bir yanılsaması, özgürlüğün koşulsuz ve mutlak olması gerektiği düşünceleridir. 

Panik Bozukluk rahatsızlığı olan bir kişinin bedeninde sürekli bir sağlık problemi araması ve sağlığın tüm hastalıklardan ve belirtilerden uzak olmak olduğuna inanması gibi, özgürlük alanında problemleri olan kişiler güncel yaşamlarındaki mecburiyetleri otomatik olarak sürekli tarar ve algılarlar; ayrıca özgürlüğün hiçbir şeye mecbur olmamak olduğuna inanırlar. Özgürlük hissinin ne kadar kırılgan ve göreceli olduğunu daha iyi anlamak için bir çalışma yapalım.

(kutu içine alınabilir)

Özgürlüğün Göreceliliği Alıştırması

Hafta içinde bir günü şans eseri tamamen size kaldığını düşünün. Çalışıyorsanız işyerinin bir gün kapandığı, çalışmıyorsanız sorumlu olduğunuz tüm kişilerin bir günlüğüne başka bir yere gittiği ve kimse için bir şey yapmak zorunda olmadığınız bir gün. Sabahtan akşama kadar ne isterseniz onu yapabileceksiniz. İster kitap okursunuz, ister film veya dizi seyredersiniz, isterseniz de tüm gün boyunca yatakta yatabilirsiniz. Tüm gün size ait.

Şimdi, bu bomboş günde hissedeceğiniz özgürlüğün seviyesini hesaplayalım. Uyku için gereken yaklaşık 8 saati çıkardığımızda geriye 16 saat kalıyor. Dolayısıyla o gün yaşayacağınız özgürlüğün seviyesine 16 birim diyelim. Bu kitabı hafta başında, okuyorsanız o günün yarın olduğunu, hafta sonu okuyorsanız hafta başında bir gün gibi düşünün, yani pazartesi veya salı gibi.

Kısa bir süre sonra yaşayacağınız bugünde neler yapacağımızı düşünürken telefon çalıyor ve işinizle veya bir yakınınızla ilgili yapmanız gereken ve gitmesi gelmesi yaklaşık 1 saat sürecek tamamen “angarya” olan bir iş çıkıyor. Şimdi, lütfen bu angarya işin sizin için ne olabileceğini ve ardından bu iş sırasında bedeninizde hissedeceğiniz sıkıntıyı düşünün.

Şimdi ise bu serbest günü yeni eklenen angarya işle beraber tekrar düşünün. Biraz önce 16 birim olarak belirlediğimiz özgürlük seviyesi şimdi ne durumda? 

(kutu kapat)

Eğer bu seviye aynı kalıyorsa veya 15 birime yakınsa çok şanslısınız demektir. Sinir sisteminizin angarya veya mecburiyetlere karşı bağışıklığı iyi durumdadır. Gerçekten de elimizde 15 özgür saat vardır ama bu konuda hassas kişiler için aradaki 1 saatlik angarya “alerjik bir tepki” yaratarak hissedilen özgürlüğü çok düşürür. Seanslarda aldığım yanıtların ortalaması 4 - 5 birim civarında. Hatta, seansta bu alıştırmayı yaptığımız bir danışanım, 1 saatlik angarya işin eklenmesi sonunda “Abi, sen ne yaptın! Şimdi bütün günü bağlamış oldun.” demişti. 

“Günü bağlamak“ harika bir ifade! Özgürlük konusunda “bir ya da sıfır“ veya “hep ya da hiç” tarzında düşünmeye çok güzel bir örnek. Aslında bu danışanım Panik Bozukluğa ait olarak yorumlayabileceğimiz şikayetlerle başvurmuştu. Uçağa binemiyor ve uzun süreli otobüs veya araba yolculuklarına çıkamıyordu. Tanı açısından baktığımızda, Panik Bozukluk bu kişi için çok uygundur çünkü bu yolculuklar sırasında yaşayacağı sıkıntıların dayanılmaz olacağını ve sonunda çaresiz ve aciz bir şekilde bir kenara yığılacağını düşünüyordu. Daha önce Panik Bozukluğu hedefleyerek yapılan tedaviler etkili olmamıştı. Bizim tedavimiz de bu zincire eklenecek bir halka olmaya doğru gidiyordu.

Dayanıksızlık şemasının etkin olduğu Panik Bozukluk şikayetlerini ön plana alarak yaptığımız psikoterapi hamlelerinin başarısız olması üzerine, danışanımın hayatının diğer alanlarında kaçırdığım bir tema var mı diye daha dikkatli bakmaya başladım. Bu danışanım da sigarayı bırakmaya çalışan Ahmet gibi, yüksek düzeyde beyaz yakalı olarak çalıştığı iyi gelir getiren işini bırakmıştı. Bana geldiği dönemlerde işsizdi ve o zamana kadar yaptığı birikimleriyle hayatını sürdürüyordu. Kafasında sosyal medyada yapabileceği danışmanlık gibi bir kariyer planlıyordu. Ayrıca, kilo problemi vardı ve bir seansta “Diyet yapacağıma ölürüm, daha iyi!“ demişti. O sıralarda, uzun süredir beraber olduğu kız arkadaşıyla sohbet ederken konunun kendiliğinden evliliğe gelmesi de sıkıntılarını artırıyordu. Kız arkadaşıyla evlenip aynı çatı altında yaşamak onun da isteğiydi ama biraz önce saydığımız hayatının diğer alanlarındaki sorunlarda olduğu gibi herhangi bir mecburiyet altına girmek istemiyordu.

Biraz önce yaptığımız alıştırmayı bu danışanımla da yaptığımızda kullandığı “günü bağlamak” ifadesi, engellenmeler konusundaki aşırı hassasiyetini anlamama yardımcı oldu. Şikayetlerinin bir bölümüne herhangi bir şeye mecbur bırakılma karşısında yaşadığı yoğun sıkıntının neden olduğunu düşündüğümü söylediğimde bana hak verdi. Daha sonra Panik Bozukluk şikayetleri yerine, “zorundalık fobisi” diye etiketlediğimiz şikayetlerinin üzerine eğildik. Özgürlüğünün kısıtlanmasına aşırı hassas yanını tanıdıkça günlük mecburiyetler karşısında yaşadığı sıkıntılar oldukça azaldı ve ancak bu durumdan sonra Dayanıksızlık şeması üzerinde tekrar çalışıp Panik Bozukluk şikayetlerinde yol alabildik.

Mutlak özgürlük, sınır problemleri olan insanların aşırı hassas olduğu bir konudur. Sınır problemleri olan kişiler Haklılık ve Yetersiz Özdenetim şemaları gibi ilkel ya da Yüksek Standartlar ve Statü Arayıcılık şemaları gibi daha sosyal yollar aracılığı ile hayatlarındaki mecburiyetleri en aza indirmeye veya tamamen yok etmeye çalışırlar. Hastalıklardan tamamen uzak bir yaşam olamayacağı gibi hiçbir şeye mecbur olmadan sınırsız özgür bir yaşam sürmek de mümkün değildir. Sorumluluklar ve özgürlük arasında bir dengenin olduğu bir çizgide hayat sürmek çok daha işlevseldir. Şimdi, bu işlevsel çizgiden uzaklaşmamıza neden olan şemalarla ilgili olarak neler yapabileceğimize bakalım.
Özet
Sinir sistemimiz, herhangi bir tehditle karşılaştığında varlığımızı sürdürmek için otomatik olarak savaşma, kaçma veya teslim olma ile tepki verir. Şema Terapi’de bu tepkilerin çeşitli nedenlerle işlev bozucu hale gelmiş şekilleriyle yani şema ve modlarla çalışırız. Her modun kendisine özgü bedensel, düşünsel, duygusal, motivasyonel, davranışsal ve ilişkisel bölümleri vardır. Modların yarattığı sorunlarla çalışırken bu 6 alan için geliştirilmiş teknikleri kullanırız. 
Bilişsel tekniklerde modların tetiklenmesinden sonra zihnimizden geçen düşünceleri ortaya çıkarıp bu düşüncelerdeki hatalı sebep-sonuç ilişkilerini düzeltiriz.
Yaşantısal teknikler, mod tetiklenmeleri sırasında ortaya çıkan yoğun duygularımız üzerine odaklanır. Her ne kadar gerçek dışı olduğunu bilsek de şema ve modlar sırasında ortaya çıkan yoğun duygulara karşı mantıksal farkındalığımız işe yaramayabilir. Bu nedenle, bilişler yerine duygular üzerinde çalışan yaşantısal teknikler şema ve modların değişiminde oldukça faydalıdır. 
Tetiklenmeler ile ortaya çıkan davranışlar ve tepkiler üzerinde çalışmak, şema ve modların geçerliliğini zayıflatmak için kullandığımız başka bir etkili yöntemdir. Davranışsal teknikler ayrıca motivasyonun da değişimine neden olarak faydalı olurlar. 
İlişkisel tekniklerde terapi sürecinde danışan ve terapist arasında ortaya çıkan şema tetiklenmelerini ve uyum bozucu başa çıkma tepkilerini fark ederek karşılıklı saygı ve güvene dayalı olarak kurulan terapi ilişkisi aracılığıyla değiştirmeye çalışırız.
Bu tekniklerin daha ayrıntılı uygulamalarını ilerideki özgün sınır problemleri ile başa çıkma sayfalarında yeri geldikçe göreceğiz.
Bölüm 5: Mükemmel Olmalıyım, Herkes Beni Beğenmeli!
Bilişsel Teknikler
Mantıklı olmadığını bildiğimiz halde hissettiğimiz güçlü istekleri daha iyi anlamak için kullanabileceğimiz basit iki yöntem var. Bunlardan ilki, aşağı ok tekniğidir. Bu teknik bilişsel davranışçı tekniklerin kullanıldığı pek çok kendine yardım kitabında da geçen etkili bir tekniktir. Aşağı ok tekniğinde istediğimiz şey olmadığını veya korktuğumuz bir durumun başımıza geldiğini kabul ederek bir sonraki adımda daha derindeki tehdidi yakalamaya çalışırız. Ortaya çıkardığımız bu tehdidin de başımıza geldiğini varsayarak bir sonraki adımdaki tehditi araştırarak devam ederiz. Genellikle 3 veya 4 adımda en derindeki tüm insanlar için geçerli evrimsel korkularımıza ulaşırız. Mükemmel bir tez yazmak isteyen Ahmet’in örneği burada işimize yarayabilir. İstediğimiz şey olmazsa ne olacağından korktuğumuzu anlamak için kendimizi Ahmet’in yerine koyarak aşağıdaki içsel diyaloğu yaptığımızı düşünelim:

-Eğer tezimi istediğim gibi mükemmel yazamazsam ne olur?
-Vasat bir çalışma olur.
-Eğer vasat bir çalışma çıkarırsam bu benim için neden can sıkıcıdır?
-Sıradan birisi olmuş olurum. Yıllar sonra, çok isteyerek girdiğim yüksek lisansı sıradan birisi olarak tamamlamış olurum.
-Yüksek lisansımı sıradan bir tez yazarak vasat bir şekilde tamamlamak benim için neden üzücüdür?
-Daha sonraki meslek hayatımda beni kimse ciddiye almaz.
-Eğer daha sonra karşılaşacağım meslektaşlarım beni ciddiye almazsa bu beni ne açıdan rahatsız eder?
-Meslektaşlarım arasında silik bir insan olarak kalırım.

Bu cevap zinciri eğer yakaladığımız şemayı tanımıyorsak sonsuza kadar gidebilir. Örneğin, meslektaşlar arasında silik bir insan olarak kalmanın zararını da sorabiliriz. Alacağımız cevap belki insanların onu yıllar sonra girdiği yüksek lisansın sonunda sıradan bir tez vermesi nedeniyle eleştirmesinden korkmak olabilir. Ancak Ahmet’in aslında eleştirilere karşı aşırı bir hassasiyeti yoktur. Ama konudan bağımsız bir şekilde sıradan bir insan muamelesi gördüğü her yerde yoğun sıkıntı hissetmektedir. O nedenle asıl korkusunun sıradan, vasat veya silik bir insan olarak görülmek olduğunu kabul edebiliriz.

Mükemmel bir tez yazma isteğinin altında yatan korkuyu değil de ihtiyacı anlamak istersek yukarı ok tekniğini kullanabiliriz. Bu teknikte istediğiniz şeyin en ideal şekilde olduğunu düşünerek bu durumun bize ne katacağını anlamaya çalışırız. Bu şekilde de ortalama 3 veya 4 adımda, isteğimiz aracılığı ile ulaşmaya çalıştığımız temel ihtiyacı bulabiliriz.

-Mükemmel bir tez yazdığımı düşünelim. Bu durumda elde edeceğim şey nedir?
-Elimden gelenin en iyisini yapmış olacağım.
-Eğer elimden gelenin en iyisini yaparsam bunun aracılığıyla yaşayacağım şey nedir?
-Diğer insanlar bundan çok etkilenir.
-Eğer tam da istediğin gibi diğer insanlar yazdığın tezden çok etkilenirlerse bu durumda eline geçecek olan şey nedir?
-Bu meslek alanında çalışmak istersem bu alandaki değer verdiğim insanlar benimle çalışmayı tercih ederler.
-Bu insanların seninle çalışmayı tercih ettiklerini düşünürsek bunun senin için önemi nedir?
-Aslında böyle bir durum olması yani insanların benimle çalışmak istemesi belki de çok isteyeceğim bir durum değil çünkü iş yüküm çok artacak. Ama bugün elimden geleni yapmadığım için vasat bir şekilde çıkan bir tez yüzünden ileride karşıma çıkacak fırsatlardan mahrum kalmak istemem.
-Eğer meslek hayatımda karşıma çıkan fırsatların hepsini yakalarsam bunun benim için daha derindeki önemi nedir?
-Bu meslek alanının ileri gelenlerinden olurum.

Hem aşağı hem de yukarı ok tekniğini kullanarak aynı kavramı bulduk gibi görünüyor: Farklı ve seçkin olmak. Aşağı ok tekniğinde bu durumdan uzakta kalmanın korkusunu, yukarı ok tekniğinde ise bu kavrama sahip olmanın arzusunu yakaladık.

Olumlu anlamda farklı veya seçkin olmayı neden bu kadar istiyoruz? Bunun evrimsel kökenlerini özgürlük ihtiyacını ve kölelik durumlarını incelediğimiz bölümlerde konuşmuştuk: Tehdit durumlarında avantaj sahibi olmak için. Ahmet, sosyoloji alanında akademik kariyer yapmayı isteyen biri değil de köyde doğmuş bir çiftçi olsaydı, bu şemaları ona entelektüel bir şehirli olarak yaşadığı sıkıntının aynısını yaşatacaktı. Bu sefer en uygun fiyatlı tarla alanlarını satın almak, pazarda en yüksek kârla satılacak ürünleri seçmek ve belki de mesleki anlamda kendisine avantaj sağlayacak çiftçiler birliği yönetimine seçilebilmek için kendisini yoracaktı.

Herhalde hepimizin çevresinde “Zamanında oralardan yer alsaydık şimdi çok prim yapmış olacaktı” şeklinde pişmanlık içeren konuşmalar geçiyordur. Özellikle, İstanbul gibi son zamanlarda çok hızlı büyüyen şehirlerin çevresinde yıllar öncesinden alınan veya anababadan kalma arsalar nedeniyle bugün çok zengin olan insanların efsaneleri çokça anlatılır. Benim de çevremde bu konuşmaları çok yapan ve bugün benzer fırsatları yakalamak için çevredeki olanakları araştıran pek çok arkadaşım var. Bu insanların meslekleri emlak ticareti değil. Çoğu avukat, doktor, öğretmen, mühendis, yönetici veya çalışmayan kişiler. Ben de yer yer bu konuşmaların içinde bulurum kendimi. Bu konulara ilgisiz bohem bir şekilde yaşayan arkadaşlarımın bile ilgisini çeker bu alım satım işleri.

Benzer konuşmalar son zamanlara kadar kripto para konusunda da çok yapılıyordu. Yıllar önce 100 dolarlık Bitcoin almış, şimdi ise bu parası 10.000 dolar olmuş şeklinde efsaneler dinliyorduk. Herhalde bu piyasa biraz yavaşlamış olmalı ki bugünlerde pek konuşulmuyor. Ben kendi adıma bu tür hareketlerden korkar, uzak dururum. Çok anlamadığım için de bu konular konuşulduğunda canım sıkılır, sessizce konunun değişmesini umarak beklerim. Vatandaşlarının sosyal güvencelerini garanti altına almış, ekonomik şartları uzunca süredir dengeli olan ülkelerde bu tür fırsat yakalama konuşmalarının bu kadar sık yapıldığını zannetmiyorum. Ama mesleğimiz veya konumumuz ne olursa olsun yarının ne getireceğinin belli olmadığı bir üçüncü dünya ülkesinde yaşıyorsak, çevredeki fırsatları yakalamanın ayrı bir önemi olur ve dolayısıyla günlük konuşmalarda otomatik olarak bu konulara dikkat ederiz.

Mükemmeliyetçilik ve fırsatları kaçırmama isteği birbiriyle ilişkili evrimsel tepkilerimiz olabilir. Yukarıda verdiğimiz prim yapan arsalarla ilgili örnek daha çok ekonomik anlamda istikrarsızlığa karşı kendini güvenceye alma davranışı gibi görünüyor. Bununla beraber, fırsat yakalama tepkisi sadece ekonomik konularla değil, diğer ihtiyaçlarımız olan sevgi, saygı ve özgürlük için de ortaya çıkabilir. Fırsat yakalamak denince işin içine çevik davranma yani dürtüsellik de girer. Dürtüsel Çocuk moduyla ilgili olan bu durumu Yetersiz Özdenetim şemasının içinde tekrar inceleyeceğiz. Bu nedenle, şimdi biz Ahmet’in akademik kariyer planındaki tüm fırsatları yakalayarak ilerleme isteğinin, tam ters bir etki yaparak onu hareketsiz bırakmasına geri dönelim.

Her satırda ayrı bir harika yaratmak için bir cümleyi tekrar tekrar silip tekrar yazmakta ve sonunda dikkat kapasitesinin tükenmesi ile masanın başından kalkmaktadır. Vasatlık korkusu ile seçkin olma isteği arasında yaylım ateşine tutulmuş gibidir. Bu aşamada bilişsel olarak yapılabilecek ilk müdahalelerden biri korkulan durumun gerçekleşmesi durumunda yaşanacak sıkıntıyı gerçekçi bir şekilde değerlendirmek olabilir. Vasat bir akademisyen olsa ne olacaktır, örneğin? 

Terapist: İşlerini vasat yapan arkadaşın veya arkadaşların var mı?
Ahmet: Evet, var. Mehmet, mesela. Bence işini sıradan bir şekilde yapan bir bankacı. Akşama kadar sadece bankadan kredi isteyen kişilerin dosyalarını inceliyor ve üstlerine görüşünü bildiriyor.
Terapist: Sıradan olmak sence Mehmet’in hayatını nasıl etkiliyor?
Ahmet: Aslında hiç de kötü etkilemiyor. Saat 5 dedi mi işinden çıkar. Eşi ve çocuklarıyla çok mutlu bir hayatı var. Son on yıldır neredeyse her yaz ailecek beraber tatile çıkarız. Film ve müzik festivallerini hiç kaçırmaz. Her hafta halı saha maç ekibiyle buluşur futbol oynar.

Ahmet’in sıradan bir bankacı olduğunu düşündüğü arkadaşı Mehmet’in hiç de fena bir hayatı yoktur. Tez yüzünden neredeyse evden çıkmadığı son iki yıl içinde Mehmet, kendisini defalarca maç ve şehre gelen film festivalleri için çağırmıştır. Ahmet ise her defasında keyfi yerinde olmadığı için gitmemeyi tercih etmiştir.
Mükemmel olmamak belki de o kadar korkutucu bir durum olmayabilir. Sıradan bankacı arkadaşının hayatı aslında Ahmet’den daha tatmin edici görünmektedir. Bu seviyede yapılabilecek bir diğer şey de ulaşmayı istemekten kendini alıkoyamadığı seçkin bir akademisyen olmanın ilk adımı olacak tezini mükemmel bir şekilde yapmanın onun hayatına katacağı ve alıp götüreceği şeylerin listesini yapmasını istemek olabilir. Bunun için terapist ile beraber aşağıdaki fayda ve zarar listesini yaparlar:
Çok iyi bir tez yazmanın hayatıma faydaları:
Okuldaki hocalardan saygı görürüm
Daha sonra doktora için başvuracağım okullardan kolay kabul alırım
Ahmet, listeyi yaparken fayda kısmına çok fazla şey yazamadığını fark ederek zararlar kısmına geçer:
Eşim ve çocuklarıma çok az zaman ayırabiliyorum
Bu sürelerde gergin ve aksi bir eş ve baba oluyorum
Arkadaşlarımdan ve eğlenceden uzak kalıyorum
Mükemmel şeyler yazmaya çalışırken tıkanıyorum ve ilerleyemiyorum
Geciktikçe yüksek lisansımı tehlikeye atıyorum
Düşüncelerimizi gerçeğin ışığında mantıksal çıkarımlarla yumuşatan bu tür bilişsel teknikler kitapta bahsedeceğimiz tüm şemalar için kullanabileceğimiz yararlı girişimlerdir. Bilişsel tekniklerin daha ayrıntılı açıklamaları ve uygulamaları için raflarda başka çok güzel kitaplar da bulabilirsiniz. Özellikle, Psikonet Yayınları tarafından çevrilen ‘‘İyi Hissetmek’’ bu konuda öncü ve çok tercih edilen bir kitaptır. Bu kitapta sınır problemlerinin evrimsel kökenlerine dair yaptığımız çıkarımların pratikte bize nasıl yardımcı olabileceği çerçevesi içinde kalmak istiyorum. Bununla beraber şikayetlerimizin altında yatan ihtiyaçları ve bunlardan yoksun kalma korkularını bulmak için aşağı ok tekniği ile kendi geliştirdiğimiz yukarı ok tekniğini sık sık kullanacağız. Bu tarz bilişsel çalışmalar ayrıca evrimsel korkularımıza karşı otomatik olarak çalışan ama işlev ve uyum bozucu şema ve modlarımızla başa çıkmada Sağlıklı Erişkin yanımızı güçlendiren argümanlar sağlarlar. 
Mod Teknikleri
Kendimizi işlevsiz bir tutum ve zorlayıcı duygular içinde bulduğumuzda bir alarm sistemi gibi çalışan sinir sistemimiz, temel bir ihtiyacımızın tehdit altında olduğunu hissetmiş ve bizi bu duruma uygun bir başa çıkma moduna sokmuştur. Ahmet’in örneğine bakarak bu aşamaları yakalamaya çalışalım.
Tez konusu hakkında okuduğu makalelere göz atıp bir şeyler yazmak için bilgisayarın başına her oturduğunda, Ahmet’in aklından ilk geçen şey, yazdığı satırları okuyacak kişi olan tez danışmanının iki yıl önce yaptıkları toplantıdaki uzak ve tepkisiz yüz ifadesi olur. Bu tür kişiler aslında onun için kendini bildi bileli sıkıntı verici olmuştur. Karşısındaki kişi için sıradan birisi olduğunu hissettiğinde nedenini bilmediği tedirginlik yaşamaktadır. Bu hisler Ahmet’in Yaralı Çocuk moduna aittir. Yaptıkları ilk toplantıda bu nedensiz sıkıntıyla baş etmek için Ahmet, tezi konusunda yaratıcı ve ilginç olduğunu düşündüğü fikirlerinden bahseder. Amacı karşısındaki kişinin kendisinin farklı bir tez öğrencisi olduğunu düşünmesidir. Bu çabası yine farkında olmadan içine girdiği bir başa çıkma modunun işaretidir: Büyüklenmeci mod. Ancak danışman, onun fikirlerindeki eksiklikleri yılların akademik deneyimi ile kolayca bulup yine düz bir tonda yüzüne söyleyiverir. Ahmet’in karnında Yaralı Çocuk moduna geri döndüğünü gösteren bir acı belirir. Beş dakika daha süren toplantılarında fırsat buldukça benzer çıkışlar yapar ama sonuç hep aynı olur. Danışman daha fazla zamanı olmadığını belirterek tezini yazarken dikkat etmesi gereken birkaç noktayı söyleyip toplantıyı bitirir. Ahmet’in karnındaki acı, göğüs bölgesinde sıkışma ile beraber gelen öfke ile sık sık yer değiştirerek iki gün daha sürer.

Evde bilgisayarında bir şeyler yazmaya çalışırken de benzer mod tetiklenmeleri yaşar. Yazacağı her satırın harikalar yaratmasını ve tez danışmanının okudukça onun ne kadar farklı bir insan olduğunu anlamasını ister. Daha sonra yazdıklarını tekrar gözden geçirir ve çok sıradan olduklarını görüp canı sıkılır. Sıradanlığın acısı ve görkemlilik hayalleri arasında yorulur ve kısa bir süre sonra kendisini televizyon karşısında dizi izlerken bulur.

Ahmet, mükemmeliyetçiliğine bağlı bir erteleme ve motive olamama durumu içindedir. Çoğu zaman mükemmeliyetçiliğine ya da yüksek standartların altında Başarısızlık şeması olduğu varsayılır. Ayrıca, tez yazmak, Başarısızlık şemasının sık tetiklendiği durumlardandır ve sonuç yine erteleme davranışı olabilir. Dolayısıyla psikoterapilerde bu detay gözden kaçarak Ahmet’in temeldeki sorunu ve ihtiyacı kolayca Başarısızlık şeması ile ilgili olarak algılanabilir. Kişinin diğerleri kadar yeterli olmadığına inandığı Başarısızlık şemasını hedef alan tedavi girişimleri ona yardımcı olmayacaktır çünkü Ahmet hayatının hiçbir döneminde böyle bir sorun yaşamamıştır. Sinir sistemi bu konuda kendisini tehdit altında hissetmediği için okulda veya önceki meslek hayatında yapması gerekenleri Sağlıklı Erişkin moduyla kolayca yerine getirmiştir ama sıradan ve özelliksiz durumlarda kalmak Ahmet için her zaman sıkıntı yaratmıştır.

Kimse, Yüksek Standartlar şemasıyla yaptığı şeyleri, aslında atalarının on binlerce yıl boyunca kölelik veya esirlikle toplumsal hayatın en dibine itilmemek için geliştirdiği evrimsel refleksler nedeniyle yaptığını söyleyemez. Aynı Obsesif Kompulsif Bozukluk hastalığı olan kişilerin, kirli yerlere dokunamamalarının altında Orta Çağ ve öncesine uzanan bulaşıcı hastalık kapma korkularının olduğunu söyleyememeleri gibi.

Ahmet de kendisine sıradan bir insan muamelesi yapıldığında yaşadığı sıkıntının nedenini bilemez; sadece bu durumlardan kaçınmanın yollarını ararken bulur kendini. Mükemmeliyetçiliğinin onu ulaştırmaya çalıştığı daha derindeki ihtiyacın ne olduğunu anlamak için Yukarı Ok Tekniğini kullanmaya devam edebiliriz.

Bilişsel Teknikler bölümünde Yukarı Ok Tekniği sayesinde Ahmet’in mükemmel bir tez yazmaktaki amacının mesleğinin ileri gelenleri arasında olmak olduğunu bulmuştuk. Şimdi bu amacın daha derinlerine inmeye çalışalım.

Terapist: Ahmet, tez danışmanınla yaptığın toplantıdaki sıkıntını ve onu yazdığın tezle etkileme isteğini şimdi bedeninde tekrar hatırlayarak, kendine şu soruyu sorar mısın: Mükemmel bir tez yazdığımda bunun aracılığıyla elime geçecek şey nedir?
Ahmet: Tez danışanım benim farklı bir insan olduğumu anlayacak.
Terapist: Çok güzel! Tez danışmanın senin tamamen farklı bir insan olduğunu kabul ediyor. Bunu düşün. Tez danışmanının senin farklı bir insan olduğunu düşünmesi aracılığıyla elde edeceğin şey nedir? Bu sana ne katar?
Ahmet: Tez danışmanım benim farklı bir insan olduğumu tam anlamıyla anlarsa… diğer hocalar da anlayacaktır.
Terapist: Evet, aynen. Şimdi, bunu düşün. Herkes, danışman ve tüm hocaların senin farklı ve özel bir öğrenci olduğuna inanıyorlar. Bunun senin için önemi nedir? Ancak, bu durumda yaşayacağın şey nedir?
Ahmet: Herkes benim farklı olduğumu düşünürse… Yaratıcı, yetenekli bir insan olduğumu bilirlerse… 
Terapist: Evet, herkesin bunu bilmesi ve kabul etmesinin senin için daha derindeki anlamı nedir?
Ahmet: Hmm… Buna kendim de iyice inanırım, aslında.
Terapist: Çok güzel! Herkes farklı ve yetenekli bir insan olduğunu biliyor ve bunu sen de hissediyorsun. Bunun daha derindeki kattığı şey nedir sana?
Ahmet: Sürekli yeni ve farklı şeylerle uğraşırım. Rutin ve sıkıcı şeyler yerine yaratıcı şeylerle vakit geçiririm.
Terapist: Sürekli yeni, farklı ve yaratıcı şeylerle uğraşıyorsun. Bunu gözünde canlandır lütfen. Böyle bir hayat sürmek sana daha derinde ne katar? Senin için neden önemlidir?
Ahmet: Özgür olduğumu hissederim. Düşünsene, ne istersem onu yaparak yaşadığım bir hayat!

Bu aşamada Ahmet ilk defa mükemmeliyetçi tutumlarının altındaki ihtiyacı fark eder: Mutlak Özgürlük. Hayatta mutlak sağlık, yani hiç hasta olmama garantisi gibi bir şey olmadığı gibi, hayatımızın her anı mutlak bir özgürlük içinde olmamız da mümkün değildir. Bitmek bilmeyen tetkikler, muayeneler, internetten belirti araştırmaları gibi Panik Bozukluğu olan kişilerin önlem alma davranışlarına benzer bir şekilde, Ahmet her yaptığı işi mükemmel bir şekilde yapmaya çalışmakta ve derinde bunlar sayesinde mutlak özgürlüğe ulaşacağını hissetmektedir. Bu durum bir kısır döngü yaratır: Özgürlük için gereken mükemmelliğe ulaşma çabalarının ağırlığı altında esir hayatı yaşar.

Rakipleri tarafından atılan bir iftira nedeni ile üç hafta kadar bir süre tutuklu kalan bir danışanım, bu sürenin hayatında en fazla dinlendiği zaman olduğunu söylemişti. Hatta tutuklu kaldığı bu sürede hapishanede tanıştığı bir genç kendisine hırsızlıktan girip girmediğini sormuş. Sebebin o olmadığını söyleyip neden böyle bir tahminde bulunduğunu ona sorduğunda tanıştığı kişi, sadece hırsızlık suçundan girenlerin bu kadar sakin olduğunu söylemiş. İşlemediği bir suç nedeni ile girdiği hapishanedeki rahatlığını bir diğer tutuklu bu şekilde yorumlamış. Hapishanede olmanın bile tatil gibi algılandığı büyük bir aile şirketinin CEO’su olarak günlük rutininin ağırlığını siz düşünün!

Ahmet, mükemmeliyetçiliğinin altındaki özgürlük arayışının aslında hayatının her alanında olduğunu söyler. Otoriter figürler ile her zaman sürtüşmüş, emir almaktan ve kendisine teklifsiz bir şekilde davranılmasından hep rahatsız olmuştur. Aslında esas sorunu olan sigarayı bırakamamanın da özünde bu durum yatmaktadır. Yoksunluk sırasında yaşadığından daha farklı ve belki de daha ağır bir sıkıntı yaratmaktadır “sigarayı bırakmak zorunda olmak”. Bu konuya Yetersiz Özdenetim şeması bölümünde tekrar geleceğiz.

Yaptıkları ile fark yaratarak özgür kalma stratejisinin hayatına etkilerini terapist ile beraber hesaplarlar. Her ne kadar olumlu bir amacı varmış gibi görünse de en iyiyi hedeflemenin zararları daha fazla çıkar. Bunun üzerine yaptığı şeyleri daha sıradan bir şekilde yapmanın yollarını konuşurlar. Daha sonraki dönemlerde tezi için bilgisayarın karşısına geçtiğinde ona vasat gelen cümleleri silmeden, hatta olabildiğince vasat olmalarına özellikle çalışarak yazmaya başlar tezini. Sadece bu teknikle bile tezini kısa bir sürede bitirir. Ardından, kendini özelliksiz hissettiği durumlara dayanıklılığını arttırmak için çalışırlar.

Ahmet, tez danışmanı karşısında hissettiği gibi hissetmeyi nereden öğrenmiş olabilir? Terapisti o ana ve bedeninde yaşadığı hislere odaklanmasını söyler. Ahmet bunu yaptıktan sonra terapist bu hissi başka kimlerle yaşadığını düşünmesini ister.

Ahmet: Neredeyse bana belirgin bir şekilde ilgisiz ve uzak davranan herkesle bu duyguları yaşıyorum.
Terapist: Anlıyorum. Bu kişilerle yaşadığın ortak duygularını bedeninde hissederek, o sırada yaşadığın sıkıntının ne olduğunu söyleyebilir misin?
Ahmet: Bilmiyorum… Ne yapsam onları etkileyemiyorum.
Terapist: Bu etkileme isteğini tamamen bırakarak, hatta aksine bunu hedefleyerek özellikle tez danışmanınla yaşadığın anı zihninde tekrar yaşar mısın? Onun gözünden düştüğünü düşündüğün duruma tamamen razı ol. Tam o sırada bedeninde yaşadığın duyguya ve duyumlara odaklan. Neler yaşıyorsun?
Terapist burada Ahmet’in Büyüklenmeci moduna geçmeden hemen önce deneyimlediği yaralı yana ulaşmayı hedeflemektedir. Önce tehditlere aşırı hassas olan yanı iyileştirmeye çalışmak, işlev bozucu başa çıkma modlarını yumuşatmak ve değiştirmek için daha etkili bir tekniktir. Gerçek hayatta kendimizi saniyeler içinde bu işlev bozucu başa çıkma modlarında buluruz. Ahmet’in tez danışmanı ile konuşurken içine girdiği Büyüklenmeci mod da bu şekilde tetiklenmektedir. Önce sıradan ve özelliksiz kaldığını düşündüğü anda Yaralı Çocuk modu tetiklenir. Ama bu sıkıntı, çok hızlı bir şekilde kişiyi başa çıkma moduna sokar. Bu nedenle kendisini asıl etkileyen tehdidin ne olduğunu anlayabilmesi için bu saniyelerde kalabilmesi önemlidir.

Ahmet: Büyük bir tedirginlik yaşıyorum bedenimde. Sanki dizlerimin bağı çözülüyor gibi bir güçsüzlük… Karnımda bulantı ve ağrı karışımı bir his…

Bu belirtiler önceki sayfalarda anlattığımız sinir sisteminin tehdidin boyutuna göre verdiği tepkilerden teslim olma yanıtına uymaktadır. “Kendini korumak için tamamen itaat moduna geç!” Polivagal Teori’de bu durumu ayrıca Koruyucu Çökme olarak da isimlendirirler. Yüksek bir tehlikeden korunmak için hareketsiz kalırız. Belgesellerde izlediğimiz otoburların yakalanacağını anlayınca veya yakalanınca etoburlara karşı ellerinde kalan son çare. Şema Terapi’de ise biz bu teslim moduna Yaralı Çocuk diyoruz. Bu teknik aracılığı ile seans sırasında kişinin Yaralı Çocuk modunu tanıması ve sonrasında da kişisel geçmişinde ortaya çıkış anlarını görmesini hedefliyoruz. Kişinin uyum bozucu davranışları altındaki modları tanıması ve mod atlamalarını fark etmesi değişim için önemli bir basamaktır. Her başa çıkma modunun öncesinde mutlaka bir Yaralı Çocuk bulunur.

Terapist: Ahmet, özelliksiz olduğunu düşündüğün zaman bedeninde yaşadığın bu hisleri içinde tut ve bu hisleri ilk ne zaman yaşadığını hatırlamaya çalış. Bu şekilde ilk ne zaman hissetmiş olabilirsin?
Ahmet: (bir süre gözleri kapalı bir şekilde anılarını tarar) Benzer bir hissi bir akrabamızın otelinde hissetmiştim.
Terapist: Kaç yaşındasın?
Ahmet: 7 veya 8 yaşlarındayım... 
Terapist: Ne yapıyorsun? Neredesin?
Ahmet: Bayram nedeniyle onları otellerinde ziyarete gittiğimizde o akşam yemekten sonra otellerinde kalmamız için ısrar etmişlerdi. Annem babam, öğretmen olduğu için onların çocuklarına zamanında çok destek olmuşlardı. Bu nedenle, bu zengin akrabalarımızın onlara saygıları çok fazladır. Normalde anne babam böyle bir teklifi kabul etmezler ama çok ısrar ettiler herhalde. Bize kendi kaldıkları odalarını verdiler. Ben de erken uyandım ve otelde geziniyorum.

Terapist: Neler yapıyorsun? Aklından neler geçiyor o sırada?
Ahmet: Her yer çok gösterişli ve lüks. İnsanlar nezih. Otelde pek çok Avrupalı turist de var. Annem ve babam hayatlarında bir kez gittikleri Avrupa gezisinde gördüklerini sürekli ballandıra ballandıra anlatırlardı. Oradaki düzenden, karşılıklı saygıdan, medeniyetten, yaşam kalitesinden falan. Ben de o insanlarla bu kadar yakın ilk defa otelde karşılaşmıştım. Lobide oturmuş, çevremdeki çalışanları ve müşterilerini izleyerek annem ile babamın uyanmasını bekliyorum.
Terapist: Aklından neler geçiyor? Neler düşünüyorsun? Nasıl hissediyorsun?
Ahmet: Orada gözümde çok büyüttüğüm Avrupalılar ve onlara hizmet veren ve en az onlar kadar nezih görünen çalışanların arasında çok sıradanım. Onlar benden daha üstteler.

Ahmet’in erişkin yaşamında tez danışmanının “üstten bakan” tavırları sırasında yaşadığı acının kökeni bu olay olabilir de olmayabilir de. Yaşadığı bu olay nedeni ile ilk yaraları açılmış olabilir ya da zaten mükemmeliyetçi olmaya yatkın mizacı nedeniyle anne ve babasının Avrupalılar hakkında anlattığı hikayelerden etkilenmiş ve onlarla temasında kendisini sosyal statü anlamında aşağıda hissetmiş olabilir. Açılan yaraların ya da ilk travmaların nedeni, başımıza gelenler veya başımıza gelenlere hassas yapımız veya her ikisi de olabilir. Bunun cevabını araştırmacılara bırakarak biz devam edelim.

Şu an güncel olayda yaşadığı sıkıntılı deneyimin kökenleri veya ilk taslakları olabilecek bir geçmiş yaşantı yakaladık; 7 veya 8 yaşında, gözünde büyüttüğü insanlarlarla, yine gözünde büyüttüğü bir ortamda karşılaşması sırasındaki sıkıntı veren duyguları ve bedensel duyumların olduğu bir yaşantı. Ahmet, bu yaşantıyı güncel olaydaki duygusu aracılığı ile hatırladı; dolayısıyla bu anıyı Yaralı Çocuğa yardımcı olmak için bir zemin olarak kullanabiliriz.

Terapist: Ahmet, sanırım güncel hayatında mükemmeliyetçi tutumlarının altında yatan Yaralı Çocuk yanınla tanıştık şu an. Ne dersin?
Ahmet: Evet, olabilir. Bu anıyı uzun süredir hatırlamamıştım. Akrabalarımızın otelinde yaşadığım duygular, benden daha üstte olduğunu düşündüğüm insanlarla yaşadığım duygulara çok benziyor.
Terapist: Evet, bence de öyle görünüyor. Şimdi senden bu ortamı tekrar gözünün önüne getirmeni isteyeceğim. Tekrar o otele dön ve küçük çocuğa tekrar bak. Nasıl göründüğüne, neler düşündüğüne ve neler hissettiğine…
Ahmet: (gözlerini kapatarak) Tamam… Oradayım…
Terapist: Bugünkü Ahmet olarak düşündüğünde, sence bu çocuğun ihtiyacı olan şeyler nelerdir? Küçük Ahmet neleri bilseydi ya da ona nasıl destek olunsaydı bu ortamda kendini daha iyi hissederdi? Belki bunun cevabını Küçük Ahmet’e doğrudan sorabilirsin. Ona neye ihtiyacı olduğunu sor ve daha sonra küçük çocuğun kendisi olmaya çalış. Bırak cevaplar Küçük Ahmet’in ağzından dökülsün.

Mod çalışmalarında bu soru çok önemlidir: “Küçük çocuğun neye ihtiyacı vardı?” Çocukluğumuzdaki travmatik yaşantıların ortak noktası, önemli bir ihtiyacımızın karşılanmamasıdır. Terapist, Erişkin Ahmet’in küçük çocuğun o anki ihtiyacının ne olduğunu bulmasına yardım etmeye çalışmaktadır.

Ahmet: Küçük Ahmet, merhaba. Şu an neye ihtiyacın var?
Terapist: Çok güzel. Seni duydu mu?
Ahmet: Evet.
Terapist: Şimdi Küçük Ahmet’in kendisi ol. Sana, Erişkin Ahmet’e ne diyor?

Ahmet: Kendimi çok sıradan hissediyorum. Onlar çok farklı davranıyorlar. Sanki başka bir katmanda yaşıyorlar. Giysileri çok havalı. Benim yaşımdaki çocukların ellerindeki oyuncaklar da çok havalı. Çok eğleniyor görünüyorlar. Her şeyleri tam. Her şeye erişebiliyorlar. Dolu dolu bir hayat yaşıyorlar.
Terapist: Sen ne istiyorsun? Senin için ne yapabiliriz Büyük Ahmet’le beraber.
Ahmet: (Küçük Ahmet olarak) Onlar gibi olmak istiyorum. Onların giysilerinden, oyuncaklarından benim de olsun. Biz de böyle otellerde kalalım istiyorum. 

Hiçbir şeyden eksik kalmadığını bilerek, dolu dolu bir yaşam sürmek. Büyük Ahmet’in de bugünkü yaşantısında peşinde olduğu bir standart; en havalı tez onun olsun, sosyoloji alanında en bilinen isimlerden birisi olsun. “Her şeyim olsun ve hemen şimdi olsun” isteğinin nereden geldiğini daha iyi anlayabiliyoruz. Şimdi sıra başkalarının yaşadığı üstün hayata karşı yoğun bir iştah ve dolayısıyla yoğun bir yoksunluk yaşayan Küçük Ahmet’e bugünkü aklımızla nasıl yardım edeceğimize geldi.

Terapist: Küçük Ahmet, sana verdiğin cevaplar için çok çok teşekkür ederiz. Büyük Ahmet ve ben sana yardım etmek için buradayız. Bize güvenebilirsin. Şimdi, Büyük Ahmet’le senin için neler yapabileceğimizi konuşacağız biraz.

Modlarla çalışırken çok sık kullandığımız bu tekniğin adı Yaşantısal Tekniktir. Herhangi bir ihtiyacımız engellendiğinde ortaya çıkan tepkilerimizi, bunların altında yatan modları ve bu modların birbirini tetiklemesini ayrıntılı olarak ortaya çıkarabiliriz. Çocukluktaki yaşantılar her ne kadar daha sancılı olsalar da daha basitlerdir. Tehdidin ne olduğu, hangi ihtiyacımızın engellendiği ve çözüm için yapılabilecekler çocuk, anababa, erişkin hallerimizin görüntülerinin yarattığı güçlü yaşantılar aracılığı ile daha kolay anlaşılırlar.

Terapist, Ahmet’in zihnindeki görüntüdeki erişkin yanıyla diyaloğa girer.

Terapist: Büyük Ahmet, Küçük Ahmet’in hislerini ve isteklerini duyduk. Onun bu durumu daha iyi yaşaması için ne yapabiliriz? Aklına ne gibi çözümler geliyor?

Ahmet: Çok ilginç aslında. Aynı durumu oğlumla da yaşıyoruz. O da sık sık arkadaşlarında olan ayakkabı, giysi, oyuncaklardan kendisine de almamızı istiyor.
Terapist: Siz ne yapıyorsunuz?
Ahmet: Açıkcası eşim bu konuyu benden çok daha iyi takip ediyor. Eşim diğer veli annelerle sürekli iletişim halinde olduğu için, onun ihtiyacını çoğu zaman o bize söylemeden öğreniyor. Daha sonra en uygun olan şeye beraber karar verip onu almaya beraber gidiyorlar. Bu konuda bir eksiklik yaşamıyor hiç. Hatta sınıflarında ailesi çok zengin bir arkadaşları var. O yaştaki çocuğun binlerce liralık en moda ayakkabıları, oyuncakları, giysileri var. Ama bizimki zaten o kadar tok ki o kadar para vermenin saçma olduğunu bize kendisi söylüyor.
Terapist: Oğlun ne kadar şanslıymış. İhtiyaçları konusunda ilgili ve bilgili bir anababası var. Küçük Ahmet senin oğlun olsaydı, bugünkü bilgi ve deneyimlerini kullanarak onun için ne yapardın?
Ahmet: Aslında anne ve babam bu konuda gerçekten çok bilgisizlerdi. Yoklukla büyüyen bir kuşak oldukları için marka veya moda gibi kavramların onların hayatında hiç yeri yoktu. Aslında bizim çocukluğumuzda neredeyse kimsede bu kavramlar yoktu. Hepimiz Sümerbank ve eşdeğeri yerlerden giyinirdik… Gerçi, liseden bazı çocukları hatırlıyorum. Onlar yine havalı yerlerden giyinirlerdi. ‘‘Vakko’’ yeni açılmıştı. Bizimkilerin vatkası veya yakası yamuk ceketlerimiz varken, okuldaki bir iki kişinin hep havalı giysileri olurdu. Ama çoğunluk aynı olduğu için hiç sorun etmezdik. Ancak, şimdi Küçük Ahmet için ne yapabileceğimize bakarsak… 
Terapist: Gözünün önüne o yaştaki Ahmet’i getirerek ona söyler misin yapabileceklerini? Hatta, belki eşinden de destek alabilirsin bu konuda.
Ahmet: Aslında Küçük Ahmet’in annesi eşim olsaydı, hiç böyle bir yaşantısı olmazdı. Eşim oğlumuzla o kadar iyi ilgileniyor ki.
Terapist: Ne güzel! İstersen görüntüye eşini de dahil et. İkiniz beraber konuşun Küçük Ahmet’le.
Ahmet: Tamam. Küçük Ahmet, gel buradan sana güzel giysiler almaya gidelim. Otelde gördüğün çocuklardaki giysilerden ne varsa alalım. Oradan da oyuncakçıya gider o havalı oyuncaklardan alırız.
Terapist: Çok iyi. Yapın bunu o zaman.
Ahmet: Tamam, yaptık. Ahmet şimdi otelin lobisinde yeni giysileriyle oturup anne ve babasının uyanmasını bekliyor. Bir yandan da yeni oyuncağının kutusunu açıyor. 
Terapist: Çok güzel. Resimde başka neler oluyor?
Ahmet: Ahmet, oyuncak kutusunu açarken yan tarafta kahvaltı yapan turistlerin çocukları da kendi oyuncakları ile onun yanında geldiler. Oyuncakları beraber oynuyorlar.
Terapist: Küçük Ahmet ne hissediyor?
Ahmet: Kendisini onlarla eşit hissediyor. Beraber otelin lobisinde oyunlar oynuyorlar. 
Terapist: Herhangi bir sıkıntısı veya bizden isteği var mı?
Ahmet: Hayır, oyuna kendini kaptırmış durumda. Çok ilginç! Küçük Ahmet’i mutlu etmek bu kadar kolaymış, demek ki.

Buraya kadar olan aşamaları özetlersek, ilk olarak güncel olay yani Ahmet’in tez danışmanı ile yaşadığı sıkıntılı ana gittik. Başa çıkma modu olan Büyüklenmeciliğin tetiklendiği anın hemen öncesindeki sıkıntılı anda kalmaya çalışarak sıradanlık tehdidini ilk algıladığı zamandaki duygularına ve bedensel hislerine odaklandık. Ardından bu hisleri yaşadığı bir çocukluk yaşantısı olup olmadığını kontrol ettik. Benzer hislerle yaşanan çok anlamlı bir anısını hatırladı. Bu anıdaki hislerini ve düşüncelerini iyice anladıktan sonra önemli sorumuzu sorduk: “O sırada neye ihtiyacın vardı? Bunu o küçük çocuğun sözleriyle söyler misin?” Küçük Ahmet’in sözleriyle bu ihtiyacı öğrendik. Bugünkü bilgilerimiz ve deneyimlerimiz aracılığıyla ona nasıl yardımcı olabileceğimizi bulduk ve zihnimizde bu ihtiyacı karşılanan Küçük Ahmet’i gördük. Geçmişteki bir olayı eksik olan ihtiyacı tamamlayarak zihnimizde deneyimleme tekniğinin adı “Yeniden Yazma” tekniğidir. Şimdi, bu tekniği ilerleterek güncel sıkıntılı olayı buraya kadar edindiğimiz deneyimlerle tekrar yazalım.

Terapist: Ahmet, küçük çocuğa gerçekten çok güzel yardımcı oldun. Tebrik ederim. Sanırım Küçük Ahmet şimdi kendini çok daha farklı hissediyor.
Ahmet: Evet, gerçekten! Ufak bir değişiklikle çok daha başka olabilirmiş, hatta neredeyse olmuş gibi hissediyorum.
Terapist: Evet. Şimdi senden tez danışmanınla yaptığınız toplantıya tekrar geri dönmeni istiyorum. Ahmet’le yaptığımız çalışmadaki otelin lobisinde yaşadığın duyguları burada da yaşadığını söylemiştin. Sence otelin lobisinde yaşadığın ilk duyguların ve düşüncelerin ile tez danışmanının odasında yaşadığın duyguların ve düşüncelerin benzerliği var mı?
Ahmet: Evet, var. Aslında tez danışmanı oteldeki diğer çocuklar gibi. Benim çok istediğim bir şey var ve o buna sahip. Küçük Ahmet’in yaptığı gibi, çok istediğim şeylere sahip olan kişileri gözümde çok büyütüyorum ve onların düşüncelerini çok önemsiyorum. Burada istediğim sosyoloji kariyerine danışmanım çoktan sahip olduğu için onu gözümde gereksiz bir konuma koymuşum.

Terapist: O zaman şimdi Küçük Ahmet’le yaptığımız çalışmanın sonunda otel müşterilerinin çocukları ile beraber oynadığın andaki hislerini hatırlayarak ve bedeninde tutarak tez danışmanının odasına tekrar girelim. Bu yeni hislerle aynı durumu daha farklı nasıl yaşardın acaba?
Ahmet: Aslında buradaki danışman da otel lobisindeki çocuklar gibi. Onların derdi oyun oynamaktı, danışmanın derdi işini yapmak. Bu yeni hislerle aynı olayı daha farklı nasıl yaşardım diye düşündüğümde kendi konumu sakin bir şekilde ona anlattığımı, onun da bana şimdiye kadar belki onlarca tezde verdiği rutin önerileri vereceğini düşünüyorum.
Terapist: Peki, danışmanının yüz ifadesinden nasıl etkileniyorsun?
Ahmet: Çok etkilenmiyorum. Rutin işini yapan bir insan gibi görünüyor şimdi gözüme. Hatta önceki bankacılık deneyimlerini bildiği için bir yakınının iş durumuyla ilgili bana soru sorduğu canlandı gözümde, bu yeni hislerle düşünürken. Bende de onun ilgisini çeken özellikler var.
Terapist: Ne güzel! Aranızdaki ilişki eşit bir ilişkiye dönüşüyor demek ki. Eşit kelimesini lobideki turist çocuklar için de kullanmıştın.
Ahmet: Evet, coğrafik veya akademik olarak benden daha avantajlı olan insanları niye gözümde büyütmüşüm ki bu kadar süre?

Sri Lanka ve Hindistan’da büyük kayıplara neden olan tsunami felaketinde görgü tanıkları fillerin ve diğer hayvanların yüksek yerlere kaçtıklarını ifade etmişler. Titreşimleri ve depreme özgü kokuları insanlardan çok daha önce fark eden filler ve diğer hayvanlar belki yükseklere değil de titreşimlerin geldiği yönün aksine kaçmış olabilirler. Eğer denizden gelen bir tehdidin aksi yönüne doğru kaçıyorsanız doğal olarak daha yükseklerde olacaksınız demektir. Uzağa veya daha yükseğe, nereye kaçarsanız kaçın, hayatta kalmayı sağlayan önemli bir içgüdü.

Toplumsal yaşam anlamında da “yükseklerde olmak” avantajlı bir konumdur. Yaklaşan tehlikelerden daha önce haberdar olabilirsiniz. Tanıdığınız yüksek mevkilerdeki kişiler sayesinde zor durumlarda sıradan insanların yaşadığı zorlukları yaşamak zorunda kalmazsınız. Özellikle üçüncü dünya ülkelerinde yaygın olan rüşvet ve torpil bunun örnekleridir. Bu açıdan bakıldığında, toplumsal olarak yüksekte olmak istemek, algılanan bir tehditle başa çıkma çabasıdır.

Eğer ortamdaki en yüksekteki kişiler arasında değilse, kendini bilmediği bir sıkıntı içinde bulan Ahmet için de durum böyledir. Belki bu Yüksek Standartlar ve Statü Arayıcılık şemalarının kökeni benzer şemalara sahip anababa tarafından büyütülmektir, belki de bu şemalar saç veya göz rengi gibi genetik aktarımla kuşaktan kuşağa geçmektedir. Köken ne olursa olsun, bilimsel araştırmalar özellikle çocukluk yaşantıları üzerinde yapılan bu tür psikoterapi tekniklerinin beyinde olumlu anlamda kalıcı etkileri olduğunu göstermektedir. 

Şemaları değiştirme çalışmalarında mantıksal seviyedeki çalışmalar etkilidir ancak bilişsel seviyelerdeki değişikliklere duygusal destek vermek için bu son yaptığımız Yaşantısal Tekniklerden yararlanılır. Özellikle şemaların seviyesi yüksek ise mantıksal veya bilişsel seviyelerdeki çalışmalar yerine bu tür yaşantısal çalışmalar daha etkili görünmektedir.

Küçük Ahmet’in ihtiyacının saptandığı ve bu ihtiyacın görselleştirme aracılığı ile Yetişkin Ahmet tarafından sağlandığı çalışmalarda hedefimiz öncelikle Yaralı Çocuk modundaki duyguları görselleştirme aracılığı ile rahatlatmaktır. Yaralayıcı olay, Sağlıklı Erişkin varlığında tekrar yaşanır ve senaryoda değişiklikler yapılır. Yaralı Çocuk modunda geçirdiğimiz zaman boyunca yaptığımız destekleyici çalışmalar sayesinde tehdide karşı hissedilen çaresizliğin dozunda değişiklik yaparız. İdeal şartlarda bir çocuk büyürken karşılaştığı tehditlerde anne baba ve çevrenin desteği ile beraber sinir sisteminin dayanıklılığı bu tehditlere karşı sağlıklı başa çıkma tepkileri geliştirmesini sağlar. Bununla beraber, mizacımızdan kaynaklanan hassasiyet ve yanlış yönlendirilme işlev bozucu şemalara ve modlara neden olur. Ahmet de Yüksek Standartlar ve Statü Arayıcılık şemalarını, anababasının statü sahibi olmak ve mükemmeli hedeflemek konularındaki tutumlarına borçludur. Bu standartlar dışında bir yaşam sürmek onun için mümkün değildir. Yaşantısal çalışmalarda bu nedenle genellikle anababa ile konuşmalar da yapılır. Biz bir örnekte ileriki yaşamından gelen Sağlıklı Erişkin yanını küçük çocuk ile konuşturmak ile yetindik. Ayrıca, mükemmeli hedeflemek ve herkesin gözünde takdir edilen yerlerde olmayı çok ön plana çıkaran anababa ile de konuşmalar düzenleyebilirdik. Bu konuşmalarda küçük çocuk, ihtiyacını doğrudan annesine ve/veya babasına söyleyebilirdi.

Şema Terapi ve bazı başka terapi yöntemlerinde bu işlev bozucu yapılarla çalışmak “çocuk büyütmeye’’ benzetilir. Çocuğun tehditle ilk karşılaştığı anlarda ihtiyacı olan kavram, anlayış ve destek çeşitli tekniklerle sağlanmaya çalışılır. Böylece kişinin sinir sistemi veya başka bir deyişle ruhsal yapısı, tehditlere karşı daha dayanıklı hale getirilir.

Ahmet’in örneğinde de önce ihtiyacı saptanmış, yeniden senaryo oluşturma yöntemi ile sinir sisteminin çaresizlik yaşantısı seyreltilmiş ve ardından güncel yaşantı bu yeni farkındalık aracılığıyla görselleştirme tekniğinde tekrar sahnelenmiştir. Tez danışmanıyla yaşadığı güncel olay bu çalışma sayesinde farklı bir şekle dönüşmüştür. Bu aşamadan sonra bize en faydalı olacak teknik, öğrendiklerimizi pekiştirecek olan davranışsal ödevlerdir. Başkalarında hayranlık uyandırma motivasyonunu ve davranışlarını durdurarak sıradan olarak yorumlanacak davranışlarda bulunmak, korktuğumuz şeyin olma olasılığını hesaplamamızda yardımcı olacaktır. Bu nedenle diğerlerini hayran bırakma amaçlı davrandığı her alan bizim için çalışılacak yerler olabilir. Örneğimizde ise bu tutumun işlev bozucu olduğu en güncel durum tez yazmaktır. Dolayısıyla Ahmet’in ev ödevi bu nedenle sıradan cümlelerle tez yazmak ve bir sonraki toplantılarında tez danışmanı ile “vasat bir öğrenci’’ modunda kalarak konuşmak olarak kararlaştırılmıştır. Bu süreç sonunda Ahmet tezini oldukça kısa bir sürede bitirir ve tez danışmanıyla geçen sönük toplantıların sonuncusunda danışmanı ona daha sonra doktora yapmak isterse kendisine yardımcı olabileceğini söyler. Bu durum, vasat durumlara katlanabilme becerisini geliştirmenin Ahmet’e verdiği büyük bir hediye olmuştur.
Özet
Bilişsel, davranışçı ve yaşantısal teknikler Şema Terapi’de en sık kullanılan müdahale yöntemleridir. Bununla beraber psikoterapi alanında kullanılan EMDR, bilinçli farkındalık, beden odaklı ve psikodinamik gibi etkinliği gösterilmiş yöntemler de vardır. Uyguladığımız teknikler ne olursa olsun şema ve modları doğru tespit etmek bize rotamızı belirlemekte kullanabileceğimiz bir harita sağlar. Gideceğimiz yeri haritada görebiliyorsak oraya varmakta kullanacağımız araçlar birbirinden farklı olabilir. Kimisi gezinerek gitmek ister, kimisi molalar vermek isteyebilir, kimisi de en kestirme yolu tercih edebilir.  
Ahmet’in Yüksek Standartlar ve Statü Arayıcılık şemaları için kullandığımız bilişsel, davranışçı ve yaşantısal tekniklerin özetini aşağıda bulabilirsiniz.
Önce Ahmet’in sorunlu davranışı olan tez yazmayı ertelemesinin altındaki şemaları bulduk: Yüksek Standartlar ve Statü Arayıcılık. Ardından Aşağı Ok Tekniği ile korkulan en kötü senaryoyu bulduk: Vasat bir sonuç elde etmek. Bu aşamada Kanıt ve Karşı Kanıt Tekniğini kullanarak korktuğu durumun zannettiği kadar kötü sonuçları olup olmadığını test ettik. Özellikle karşı kanıtları tekrar gözden geçirdiğimizde sıradan başarılar elde etmenin o kadarda korkutucu olmadığını, aksine yakınları ile mutlu ve eğlenceli bir hayat sürmesi için çok daha tercih edilebilir olduğunu gördük. Bunları yaparken ayrıca yüksek standartları olan ve statü arayıcı bir yaşam sürmenin fayda ve zararlarını listeleyerek bu şemaların hayatına olan bedelini hesapladık. Buraya kadar olan teknikler bilişsel yani mantıksal seviyede değişiklikler yapmaya yararlar. Bu çalışmaları yaptıktan sonra bu değişimlere yardımcı olacak, daha çok modları hedef alan yaşantısal tekniklere geçtik.

Yaşantısal tekniklerde ilk olarak Ahmet’in tez danışmanı ile yaptığı toplantıda ortaya çıkan ve sorun yarattığını düşündüğümüz Büyüklenmeci modunu bulduk. Başa çıkma modları her zaman incinmiş bir modu takip ederler. Bu nedenle, tez danışmanını etkilemek için iddialı ve ilginç fikirlerini ortaya atma davranışının hemen öncesindeki incinmiş duyguları aradık. Danışmanın ilgisiz tutumu ile ortaya çıkan sıradan olmanın eşlik eden duygusunu hissettikten sonra bu duyguyu ilk yaşamış olabileceği anıları hatırlamasını istedik. Benzer bir duyguyu küçük bir çocukken akrabalarının “havalı’’ otelinde, yine otel müşterilerinin “havalı’’ çocuklarıyla beraber yaşadığını ifade etti. Bu sahneyi gözünde tutmasını isteyerek “Yaralı Çocuk moduna” erişkin yanıyla yardımcı oldu. Bunu yapması için yaralı moda o sırada o durumu daha rahat atlatması için ihtiyacı olan şeyi sorduk. Gelen cevaplarla beraber aynı ortamda daha farklı bir senaryo yazarak bu ihtiyacın karşılandığı daha farklı bir “son” oluşturduk.

Yeniden Yazma Tekniği ile daha olumlu senaryoların yazıldığı görselleştirme çalışmaları sırasında Yaralı Çocuk modunun çaresizlik yaşantısını hafifletiriz. Tehdit algısı azaldıktan sonra içinde bulunduğumuz durumdaki başka çözümleri de görebilmeye başlarız. Çocukluk çağlarında kendimizi çaresiz hissettiğimiz ama Sağlıklı Erişkin yanımızın desteği ile farklı çarelerin de olabileceğini gördüğümüz bu çalışma sonrasında elde ettiğimiz rahatlama ile güncel olaya tekrar geri döneriz. Ahmet’in örneğinde olduğu gibi başarılı bir yaralı çocuk çalışmasından sonra güncel olaydaki tehdit algısı da azalır. Bu durum kişinin şema ve modlarının tetiklendiği güncel olaydaki çaresizlik yaşantısının azalmasını ve yeni çözümlerin üretilmesini sağlar.

Bölüm 6: Önce Ben
İhtiyacın Boyutları bölümünde, kısıtlı kaynaklar ve adaletsizliğin olduğu durumlarda Haklılık ve Yetersiz Özdenetim şemalarının evrimsel anlamda işlevsel olarak görülebileceğinden bahsetmiştik. Yüksek Standartlar ve Statü Arayıcılık şemaları, iyi kötü bir adalet varken harekete geçen ilk reflekslerimiz olabilir. Eğer adalet tümden yoksa, Haklılık ve Yetersiz Özdenetim o kaotik ortama uyum sağlamanın elde kalan son çareleri olabilir. Bu iki şema, kaos ve kıtlıktan kurtulmak için kaotik bir bolluğu hedefler. Bizi yoksun olduğumuz ihtiyaçlara adil olmayan yollarla hızlıca ulaştırmaya çalışır. 
Haklılık ve Yetersiz Özdenetim şemaları ile terapilerde uygulanan tekniklerden bahsederken, kitabın başında sevgilisine sadık kalmakta zorlanan Ertan’ın şikayetlerine geçerek bu şemaların hayatında yol açtığı sorunlara bakalım.

Ertan:  İş yerinde yöneticilerim ve arkadaşlarla sorunlar oluyor. Hak ettiğim yere gelemediğimi, daha doğrusu getirilmediğimi düşünüyorum. Bu üçüncü iş yerim ve her seferinde benzer problemler yaşayınca, sorunun bir kısmının bende olabileceğini düşünerek yardım almaya karar verdim.
Terapist: İş yerindeki sorunlardan biraz örnek verebilir misiniz?
Ertan: Yöneticim. Sürekli benimle uğraşıyor. Her gün en az bir tartışmamız oluyor. Her gün nefret ederek işe gidiyorum.
Terapist: Bu bahsettiğiniz tartışmalardan bir örnek verebilir misiniz; en son ne zaman oldu, neden tartışma çıktı, nasıl sonuçlandı gibi?
Ertan: Anlatacak çok şey var, tabii. Genellikle bana yıktığı angaryalardan kavgalarımız çıkıyor. Kendisi benim pozisyonumdayken her şeyden kaçardı ama terfi ettikten sonra emir yağdırıyor.
Terapist: Genellikle sizin üzerinize yöneticiniz tarafından yıkılan angaryalar oluyor. Kendisi benzer angaryalardan zamanında kaçarken sizin bunları yapmanızı istiyor.
Ertan: Evet, aynen. 
Terapist: Peki, bu durumda sizi üzen ya da sıkan şey ne oluyor? Yöneticinizin size angarya yıktığı durumlarda ya da tartışmalarınızda?
Ertan: Beni bu tartışmalarda sıkan hep alttan alan durumunda kalmak. En başta dikleniyorum ama sonunda genellikle zararlı çıkan ben oluyorum. Yıkılan iş her ne kadar angarya da olsa, bugün maaşım kesilirse açım. Evimin kirasını ödeyemem. Babadan kalan bir mirasım da yok. Çalışmak zorundayım.
Terapist: Bu konuda burada benimle çalışmak istediğiniz açı nedir? Yani özellikle size yardımcı olabileceğimi düşündüğünüz bir bölüm var mı? Şurada şunu daha farklı yapabilmek ya da yapmamak istiyorum gibi...
Ertan: Ya, aslında içimden geçeni söyleyeyim mi? Ben hiçbir şey yapmayayım. Beni buranın doğrudan CEO'su yapsınlar istiyorum. Hiç böyle iletişim teknikleri, kariyer planlaması gibi işlerle uğraşmayayım. CEO da olur, genel müdür de olur ya da en kötüsü Ahmet'in pozisyonu da. Emrimde insanlar olsun, ben onlara işlerin nasıl yapılacağını söyleyeyim. Yani daha çok işin yönetsel kısmını yapayım, hammaliyesini onlar yapsınlar istiyorum.
Terapist: Sizi hemen şirketin başına getirsinler ya da en azından üst yöneticinizin yerine geçirsinler istiyorsunuz.
Ertan: Aynen, öyle.
Terapist: Peki, o zaman burada şikayet olarak aradaki süreci atlayarak şirketin üst düzey yöneticisi olmak istemek diyebilir miyiz? Sanki böyle bir istek size iş yerinde sürekli bir sıkıntı yaratabilir çünkü çalıştığınız türdeki kurumsal şirketlerde bu terfiler zamana ve prosedürlere bağlı. 
Ertan: Açıkçası bu isteğimi bir şikayet olarak hiç düşünmemiştim. Bence olması gereken bu! İnsanlar bir yolunu bulup bir şekilde yükseliyorlar ama ben bu atlamayı bir türlü beceremiyorum.
Terapist: Terfi alan diğer kişilerin bu türlü atlamalar yaptığını mı söylüyorsunuz?
Ertan: E, öyle değil mi? Bizim şirketin başındaki CEO mesela; tamamen satış ve yönetim dehası olduğu için mi orada? Kesin bir tanıdığı sayesinde oraya gelmiştir. Ya da benim yöneticim Metin, örneğin. Yıllarca üstlerine yalakalık yaparak terfi etti. Bence yöneticim olacak kadar kapasiteli bir insan değil.
Terapist: Dolayısıyla istediğiniz terfileri bu nedenle alamıyorsunuz, öyle mi?
Ertan: Evet, kesinlikle. 

Ertan’ın anlattıklarından iş yerindeki durumu “Kaos ve Kıtlık” olarak algıladığını anlıyoruz. Az sayıda insan yükselebilmektedir ve yükselen kişiler de hakları ile değil, birilerinin onlara sağladığı avantajlar aracılığı ile yükselmektedirler. Ona göre tüm dünya böyledir, zaten. Dolayısıyla bireysel olarak insanlara ayrıca kızmaz. Ancak, sıra bir türlü kendine gelmemektedir. Bu çalıştığı üçüncü iş yeridir ve hiçbirisinde istediği yükselmeyi yakalayamamış, aksine çevresi ile uyumsuzlukları yüzünden ya işten çıkarılmış ya da yaşadığı sıkıntıya dayanamayıp başka bir iş bularak kendisi çıkmıştır. Sanki bir tsunami yaklaşmaktadır ama o halen kendini güvende hissedebileceği bir tepenin üstünde değildir. Dolayısıyla terfi alan her kişi sınırlı sayıdaki kaynakları eksilterek onun için bir ek tehdit yaratmaktadır.
Bu şemanın ait olduğu alanın temel ihtiyacının özgürlük olduğundan ve bu alanda hissettiğimiz tehdidin toplumsal statü anlamında alt basamaklarda kalarak herkesten emir alarak yaşamak olduğundan bahsetmiştik. Ertan da farkında olmadan bu tehlikeyi her an hissetmekte ve başkalarından emir aldığı veya bir işe mecbur bırakıldığı durumları korktuğu felaketin işareti olarak yorumlamaktadır. Ürün müdürü olarak çalıştığı ilaç firmalarında sık sık şirket toplantıları olmaktadır. Diğer ürün müdürleri ve yöneticiler ile bir araya gelinen bu ortamlarda, sanki biraz sonra arenaya çıkacak bir gladyatörün hislerini yaşamaktadır. Ona göre herkesin tek bir amacı vardır: Diğerlerini ortadan kaldırıp ayakta kalmak.
Sinir sistemimizin tehdit algıladığı durumlarda bizi otomatik bir şekilde başa çıkma modlarına soktuğunu konuşmuştuk. Eğer şemalarımızın seviyesi yüksek ise, bu durum bizi sık sık olmayan tehditleri algılama durumuna sokar. Ertan toplantılarda akranlarından gelen ve kötü niyetli olmayan geribildirimleri onu küçük düşürme ve hatta yok etmeye yönelik girişimler olarak algılar. Zaten hazırda beklemekte olan öfkesi ile bazen saldırgan, bazen de küçümseyici şekilde sert tepkiler verir. Eğer bu geri bildirimler açıkça saldırganlık gösteremeyeceği seviyedeki yöneticilerden geliyorsa ya tam teslim olup çok kötü hisseder ya da işleri yokuşa süren önerilerde bulunur.
Bu toplantılardan birinde piyasaya yeni sürülecek bir ilacın bilgilerinin sisteme girilmesinin kendisinden yapılması istenir. Ertan için bu kabul edilemeyecek bir durumdur çünkü bu görevin tıbbi müdür tarafından yapılması gerektiğini düşünmektedir. Toplantı sırasında bu fikrini yöneticisine söyler. Yönetici, işlerin hızlı yürümesi için bunu onun yapmasını istediğini söyler çünkü tıbbi müdürün üzerinde ilacın lisansı işleri ile ilgili çok yük vardır. Ertan’ın sinir sistemi, “angarya bir iş verilmesi” olarak algıladığı bu durum karşısında tamamen saldırı durumuna geçer ve Reiki ile ilgilendiği bilinen tıbbi müdüre dönerek “Hanımefendi yeterince enerji alamadı demek ki son günlerde.” deyiverir.
Bu çıkışının ardından yöneticisi tarafından sertçe uyarılır ve tekrarı durumunda ceza alacağı söylenir. Her ne kadar kendisini şaka yaptığını söyleyerek savunmaya çalışsa da herkes durumun farkındadır. Zaten iğneleyici ve küçümseyici konuşmalarından rahatsız olan akranları ondan daha da uzaklaşır. Tıbbi müdür ise onun olduğu ortamlardan olabildiğince uzak durur ve zorunda kalmadıkça iletişime geçmez.
Ertan’ın iş hayatı ve özel yaşamı benzer küçük veya büyük zorbalıklarla doludur. İşler, onun istediği gibi gitmezse ya küçümseyici davranmakta ya açıkça zorbalık yapmakta ya da küserek ortamdan uzak kalmaktadır. On dakika beklettiği için kız arkadaşını ağlayana kadar azarlamıştır. Terapistine, kız arkadaşının gözyaşlarını tutamaması sonunda fazla ileri gittiğini anlayarak susabildiğini ama içinde hala yaptığı sorumsuzluğu sevgilisine ödetmek isteyen bir yanının konuşmaya devam ettiğini ifade etmiştir.
Seans sırasında terapistle Ertan, tıbbi müdüre karşı saldırıya geçtiği toplantıdaki modları üzerinde çalışmaya karar verirler. Değişim için müdahale ettiğimiz alanları önceki örneklerden hatırlayabilirsiniz. Bunlar bilişsel, davranışçı ve yaşantısal (duygusal) alanlardı. Bilişsel yani mantıksal seviyede, işlev bozucu davranışın ortaya çıkmasına neden olan tetiklenme anı sırasındaki düşünceler üzerinde çalışırız. Tehdit doğru mu algılanmıştır? 
Ertan’ın aklından yeni ilaç ile ilgili ek işin kendisine verileceğini anladığı ilk anda şu düşünceler geçmiştir:
-	Bu angarya bir iş.
-	Bana haksızlık yapılıyor.
-	Beni adam yerine koymuyorlar.
-	Tıbbi müdüre ayrıcalıklı davranılıyor.
Terapist ile beraber, tetiklenme anındaki tüm düşüncelerinin aksi olan onlarca karşı kanıt bularak her düşünceyi daha işlevsel hale getirirler. Sonuç olarak, bu durum angarya değil, gerekli bir iştir; kendisine haksızlık yapılmamıştır; yöneticisi, düşündüğünün aksine onun yeteneklerine çok güvenmekte ve tıbbi müdür olan akranını kayırmamaktadır. 
Bilişsel/mantıksal seviyede Ertan bu farkındalığa sahip olsa da benzer durumlarda tetiklenmeye devam etmiştir. Bunun nedeni tepkisinden sadece düşüncelerinin değil, yoğun bir şekilde gelen duyguları ve bedeninde hissettiği duyumlarının da sorumlu olmasıdır. Dolayısıyla, terapisti yaşantısal tekniklerle devam etmeye karar vererek toplantıda yaşadığı duygu ve bedensel duyumlara odaklanmasını ister.
Terapist: Ertan, gözlerini kapatarak o ana tekrar gider misin? Tıbbi müdüre saldırgan davranışının ortaya çıktığı anın hemen öncesine, işin senin üstüne kalacağını anladığın ana.
Ertan: Oradayım.
Terapist: Ne hissediyorsun?
Ertan: Öfke.
Öfke, başa çıkma modunun bir duygusudur. Tehditle başa çıkmak için sempatik sinir sistemimizin aktive olarak bizi saldırı veya kaçmaya hazırlar. Kalbimiz daha hızlı atar, kan saldırmayı veya kaçmayı daha etkin hale getirmek için fiziksel aktiviteyi sağlayacak kaslara pompalanır. Zihnimiz durumdaki diğer tehlike sinyallerine duyarlı hale gelir. Kas sistemimizin daha hızlı koşmak veya daha iyi boğuşmak için kanla dolması gibi, zihnimizde de değişiklikler olur. Eğer sözel bir savaş olacaksa, kendi haklılığımızı öne çıkaracak kanıtları daha hızlı hatırlarız; karşımızdaki kişinin haklarını ise küçümseriz. Ayrıca yine düşmanımızın bize karşı tüm olumsuz tutumlarını hatırlamak, ona daha şiddetli saldırmamızı kolaylaştıracaktır. 

Önceki sayfalarda Ertan’ın bu ortamlarda kendisini “kaos ve kıtlık” durumu içinde hissettiğini söylemiştik. Deprem bölgesinde açlık tehlikesinin baş göstermesi sonunda dağıtılan yiyecekleri kimin elinden kaptığına bakmayan bir insan gibi, tamamen kendi ihtiyacına odaklanır. Sağduyulu davranarak karşıdaki kişinin ihtiyaçlarını da hesaba katarsa dikkati dağılabilir ve sonuç olarak aç kalabilir. O nedenle diğer insanların acısını algılayan ve ona göre tepkisini ayarlayabilen sosyal modlarını ilkel bir refleksle zihinsel olarak durdurur. Sonuç olarak tıbbi müdürün en hassas noktası seçilir: Reiki ile ilgisi. Bunun nedeni daha önce yemek saatlerinde bu konuda tüm akranlar ile beraber konuşmuş olmalarıdır. Çoğu doktor ve eczacı olan grup içinde, Reiki konusu hafifi alaya alınır gibi olmuştur. O nedenle Ertan’ın Saldırgan modu, bu bilgiyi ışık hızında hafızasından çıkarır ve bir silah olarak kullanır.

Bu Saldırgan moda geçtikten sonra Ertan’ı durdurmak, kendisini savunan yaralı bir yırtıcı hayvanı durdurmak kadar zordur. O nedenle bu modu tetikleyen ve tehdit algısından sorumlu Yaralı Çocuk moduna ulaşmak çok önemlidir. Bunun için görselleştirme çalışması sırasında bu saldırgan tepkinin hemen öncesindeki duygulara ulaşmaya çalışırlar:
Terapist: Öfkeni hissetmeden hemen önce hissettiğin duyguya gidebilir misin? Eğer bir şekilde öfkelenemeseydin hissetmeye devam edeceğin duygu ne olurdu?

Özellikle öfke duygusunun yoğun bir şekilde ortaya çıktığı savunma veya saldırı durumlarında, Yaralı Çocuğun duygularına ulaşmak zor olabilir. Seansta bile Saldırgan mod yerini Yaralı Çocuğa bırakmak istemez. Görevi, her ne olursa olsun Yaralı Çocuğu korumaktır. Bu nedenle öfkeden önceki duygu için önce danışanın terapist ile birlikte kendini güvende hissetmesi gerekir. Dolayısıyla bu tür çalışmalar terapist ile danışanın arasında güçlü bir güven ilişkisinin kurulmasından sonra yapılır. Eğer bu kitapta anlatılan yaşantısal tekniklerini kendi kendinize uygulamak isterseniz, bunu aklınızda bulundurun. Öfke, büyük tehlikelerin varlığında ortaya çıkan bir duygudur. Yanlış bir alarm sonucu ortaya çıktığını mantıksal olarak anlasak bile, kaybolması zaman alır. Ancak, daha sonra ardındaki incinme duygularına ulaşabiliriz.

Ertan: Eğer öfkelenemeseydim, yaşamaya devam edeceğim duygu korkunç bir şey olurdu. Düşünürken bile kötü hissettim kendimi.
Terapist: Anlıyorum. Ne hissediyorsun, peki?
Ertan: Çaresizlik. Tıbbi müdür, yöneticiyi yanına almış, bana ayak işlerini yaptırıyor. 
Terapist: Ertan, doğrudur veya değildir ama bu düşünceni sürdürerek bedeninde yaşadığın duyumları hissetmeye devam et. Bu senin daha önce de konuştuğumuz Yaralı Çocuk yanının. Bu modun içinde kal. Bu mod senin içinde bir yerde yaşıyor olsaydı burası neresi olurdu?

Bu soru içimizde yaşayan küçük insancıkların adresi için soruluyor gibi görünse de aslında o moda girdiğimizde bedenimizdeki duyumları daha iyi tanımaya yardımcı olmak amacıyla kullanılır.

Ertan: Sanki midemde. Tam o sırada midemden ayaklarımın altına kadar bir sızı oluyor, sanki.

Diyafram altı bir bölge işaret edilmiş olması, Ertan’ın Yaralı Çocuk modundan bahsettiğini gösterir; tehdidi ilk hissettiğimizde, öfkeden hemen önce yaşadığımız teslim modunu.

Terapist: Midenden ayaklarına kadar giden bu sızıntıyı düşündüğünde, bu şekilde hissetmeyi ne zamandan beri bilirsin? Bu hisleri yaşamında ilk ne zaman ve nerede yaşamış olabilirsin?
Ertan: Mahallede, çocukken.
Terapist: Kaç yaşlarında?
Ertan: 6-7, sanırım.
Terapist: Aklına bu hisleri yaşadığın herhangi bir olay geliyor mu?
Ertan: Evet, yaşça büyük bir arkadaş beni sıkıca tutuyor ve benden daha küçük bir çocuğa yüzüme tükürmesini söylüyor. Kurtulmak için çırpınıyorum ama beni tutan çocuk benden iri ve güçlü. Bir şey yapamıyorum. Hiç sevmediğim o küçük çocuk da sırıtarak gelip suratıma tükürüyor.
Terapist: Sonra ne oluyor?
Ertan: Büyük çocuk beni bırakıyor. Küçük çocuk da kaçıyor. Büyük çocukla aram iyiydi aslında. Ona neden böyle bir şey yaptığını soruyorum. Bir yandan gülüyor, bir yandan da şaşkın. “Yapmaz diye düşünmüştüm, pardon.” diyor.
Terapist: Anlıyorum. Ne hissediyorsun?
Ertan: Çok aşağılanmış hissediyorum. O cüceyi elime geçirirsem çok fena döveceğim.
Terapist: Yakaladın mı daha sonra o küçük çocuğu?
Ertan: Hatırlamıyorum. Bir süre yanıma yaklaşmamıştır herhalde. Pislik bir çocuktu, zaten. Aslında grup olarak onla çok dalga geçerdik. Ama o gün nedense böyle bir şey oldu.

Grupların içinde küçük düşmek altta kalmak Ertan’ın her zaman önemli bir kaygısı olmuştur. Belki de sinir sistemi bu konuda zaten hassas olduğu için anlattığı konu aklında bu kadar canlı ve etkili bir şekilde kalmıştır. Bu alanda sorunu olmayan başka bir çocuk bu konuyu unutabilirdi veya anlatsa bile Ertan gibi neredeyse o günkü hislerinin aynısını yaşayarak anlatmazdı. Şemalarımızın ne kadarının mizacımızdan, ne kadarının başımıza gelen olaylardan oluştuğu konusunu şu an tam olarak bilemiyoruz. Ancak, küçük yaşlarda yaşanan deneyimlere geri dönmek, bugünkü olaylarda ortaya çıkan modlarla ilgili tepkilerimizi anlayabilmek için çok yardımcı olurlar. Ertan otoriter bir tutumla karşılaştığında bu geçmişteki olayda da yaşadığı hislerle dolmaktadır. Herhangi bir konuda karşısından “aşağıda“ olmak kabul edilemez bir tehdit olarak algılanır ve sinir sisteminin otomatik mekanizmaları ile işlev bozucu başa çıkma modlarına girer.

Aşağıda kalmakla ilgili hislerinin aslında çok küçüklüğünden beri olduğunu fark eden Ertan, mantıksal seviyede güncel olaydaki tepkisinin orantısız olduğunu anlar. Bununla beraber, bu aşırı tepki aslında daha derinde kendisini aşırı bir tehdit altında hisseden çocuğun hislerine bağlıdır. Bu konuları konuştukları seansta daha sonra Yaşantısal Teknikler aracılığıyla Küçük Ertan’la terapistinin de eşliğinde konuşur. Bir önceki Ahmet örneğinde olduğu gibi, terapist Küçük Ertan’la, Büyümüş Ertan arasında konuşmaları başlatır. Burada önemli olan konu Küçük Ertan’ın bu olayda ihtiyacı olan şeyin ne olduğudur. Bu olayın öncesinde nasıl bir bilgisi olsa ya da bu olayın sonrasında nasıl bir destek alsa kendisini daha iyi hissedecektir? Bu hayali konuşmalar, küçük çocukla sağlıklı erişkinin ya da küçük çocukla anne babası arasında olur. 

Ertan’ın çocukluğu yeterli bir erişkin desteğinden yoksun geçmiştir. Kendi aralarındaki sorunlar nedeniyle Ertan’ın ihtiyaçlarına odaklanamayan anababası nedeniyle, sokakta olan olaylarda yaşadığı duyguları seyredecek şefkatten ve gerekli bilgilerden mahrum kalmıştır. Görselleştirme çalışması sırasında Küçük Ertan özellikle babasının ortalıklarda olmayışına duyduğu öfkeyi dile getirir. Babasından gönül ilişkilerini bir kenara koyup kendisiyle ilgilenmesini ister. Görselleştirme sırasında babası bu isteği anlar ve elinden geldiği kadar yardımcı olacağını söyler. 

Her görselleştirme çalışmasında ebeveynler mutlaka yanıt verecek diye bir koşul yoktur. Bazen küçük çocuk ebeveynlere karşı ihtiyacını söylese de ebeveynin herhangi bir değişim çabasına girmemesi sık karşılaşılan bir durumdur. Kişi, ebeveynin kendisi ile ilgileneceği konusunda o kadar ümitsizdir ki bunu hayalinde bile canlandıramaz. Böyle durumlarda sadece ebeveyne olan öfkenin ve ortaya çıkan üzüntünün yaşanması bile bizim için yeterlidir. Ardından bu hayali görüntüleri küçük çocuğun ihtiyacı ile ilgili olabilecek çevredeki başka kişileri getirebiliriz. Belki ilgili bir amca, hala veya teyze gibi karakterler, çalışma sırasında küçük çocuğun kendisini daha güvende hissetmesini sağlayabilir. 
Bu tür tekniklerin beynimizde nasıl değişiklikler yaratarak faydalı olduğunu tam olarak hala bilemiyoruz. Yapılan beyin görüntüleme çalışmaları bu gibi psikoterapi tekniklerinden sonra sinir sistemimizde ilaç tedavilerine benzer şekilde kalıcı değişiklikler ortaya çıktığını göstermiştir. Dolayısıyla bu gibi “masalsı” teknikler aracılığıyla aslında yaptığımız şeyin, beynimizdeki işlev bozucu reaksiyonlardan sorumlu bölgeler arasında yeni bağlantılar kurmak olduğunu biliyoruz. Belki ileride bu değişiklikleri doğrudan sağlayan yeni teknikler geliştirilecek ve bugün yaptığımız bu uygulamalar Orta Çağ’da doktorların antibiyotik bulunmadan önce yaptıkları girişimler gibi görülecek. Şu an yakın gelecekte yeni bir çağ açacak buluşlar görünmüyor; bu nedenle şimdilik biz bu elimizdeki en etkili tekniklerle devam ediyoruz.

Yapılan bu çalışmalardan sonra, Ertan kendisini tetikleyen durumlarda aslında geri planda neler olduğunu çok daha iyi anlar. Aşağıda kaldığını düşündüğü durumlar neredeyse her zaman yanlış bir alarm sonucu tetiklenen savunma mekanizmaları ile kendisinin yarattığı “kendini doğrulayan kehanetlerdir”. Yaralı Çocuk yanı kendisini büyük bir tehlike altında hissetmekte ve korunmak için Haklılık şemasını içeren Zorba yanını yardıma çağırmaktadır. Zorba yan ortaya çıktığında çevresindeki ve karşısındaki insanları savunma mekanizmalarını tetiklemekte ve sonuç her zaman kendisi için olumsuz olmaktadır. Ertan daha uzun bir süre benzer durumlarda kendisini tam anlamıyla güvende hissedemeyecektir. Ancak, hırçın yanının altında yatan temel korkuları çok iyi anlar. Özellikle özgürlüğünün elinden alınması konusundaki hassasiyetini fark etmek ona çok iyi gelir. Dolayısıyla terapisti ile yaptığı çalışmaları, kendisini esaret altına sokma tehlikesi bulunan girişimler olarak algılamaz. Bugüne kadar gittiği terapilerde bu korkuyu hep hissetmiştir. Terapistleri her ne kadar iyi niyetle ona yardımcı olmaya çalışmışlarsa da Ertan onları kendisini “zincirlenmeye razı etmeye çalışan ajanlar” olarak görmüş ve baskıcı otoriteye karşı olan savaşını gizli şekillerde seanslarda da sürdürmüştür. Ama bu sefer yeni terapistinin kendisine açıkladığı “esaret fobisi” kavramı aklına yatar. Bu korkusunun, “özgürlüğün mutlak olması gerektiğine” ilişkin inancı ile olan ilişkisini anlar. Özgür olmak ile ilgili kriterleri bu kadar yükseğe koyduğu için güncel hayatın normal engellenmeleri bile onda “alerjik” tepkiler yaratmaktadır.

Terapist, zorba veya dikbaşlı tutumları için dikkatlice ev çalışmaları düzenler. Her ne kadar seansta Ertan’ın Sağlıklı Erişkin yanı iş birliğine çok açık gibi görünse de içindeki dikkafalı ve saldırgan yanlarını birdenbire durdurmak mümkün olmayacaktır. Zor ödevler hayal kırıklığı yaratabilir. Bu nedenle “ardında ölüm olup olmadığını” görmek için haftada bir kez “laf yiyip altında kalma” çalışması planlarlar. Bu ev çalışmasına göre, Ertan’ın görevi, toplantılarda ortaya çıkan sürtüşme durumlarında “altta kalmaktır”. Her ne kadar Haklılık şeması ona karşısındaki kişiyi alt etmek için pek çok fırsatı aynı anda görmesini sağlayan zihinsel bir çeviklik verse de o bunlardan hiçbirini kullanmayacaktır. 

Hepimiz haşlanmış yumurtayı elimizle soymuşuzdur. Bazen bu çok kolay bir işlemdir. Bir-iki hamle ile bütün kabuk yumurtanın haşlanmış beyaz kısmından kolayca sıyrılır. Bazen de ne yaparsak yapalım kabuk beyaz kısma sıkı sıkıya yapışık kalır ve ancak küçük parçalar halinde zar zor kendini bırakır. Temeldeki ihtiyaç konusunda tam olarak anlaşma yapılmadan verilen ev çalışmaları da benzer bir etki yaratır. “Normal bir insan olmak” için verildiği hissedilen “tartışmalarda altta kalmak” ödevi, kişi tarafından kendisini köleliğe razı etmeye çalışan bir “ajanın” çabası gibi görülebilir. Ama aynı ödevin, en ufak bir baskıda kendisini köle tacirleriyle karşılaşmış gibi hisseden Yaralı Çocuk modunu değişmeye ve büyümeye razı etmek için verildiği hissedilirse kişinin uyumu çok daha fazla olacaktır. Nitekim, bu ödevin Ertan tarafından anlaşılıp kabul edilmesi aylar sürmüştür. Ayrıca her ne kadar bu ev çalışması “lafı ye ve altta kal” şeklinde hatırlamayı kolaylaştırmak için sloganlaştırılsa da seanslarda çok daha ayrıntılı bir şekilde çalışılmıştır. Ertan’ın herhangi bir akranı veya yöneticisinin davranışından incindiği zaman hissettiklerini incinmeye ait kelimelerle ifade etmeye razı olması bile kolay olmamıştır.

Öfkeli davranışlarının altındaki incinmiş duygulara ulaşmak için yaşantısal tekniklerin çalışıldığı seanslardan sonra, terapist uygun ev çalışmaları belirlemek için sorar:

Terapist: Yöneticin Metin’in sana ilaçla ilgili bilgileri sisteme girmen gerektiğini söylediğinde ilk hissettiğin duygu neydi Ertan?
Ertan: Tülin’in (tıbbi müdür) yapması gereken bir işi, yine Tülin’i kayırarak bana yıktığını düşündüm... 
Terapist: Ve yaşadığın duygu neydi?
Ertan: Öfke hissettim.
Terapist: Öfkeden hemen önce yaşadığın duygu neydi?
Ertan: Sıkıntı.
Terapist: Neye sıkılmıştın?
Ertan: Bana verilen görevin adaletsiz olmasına.
Terapist: Peki, benzer bir durum olursa bunu Metin’e bu şekilde söyleyebilir misin?
Ertan: Nasıl, yani? “Bana adaletsiz davranıyorsun” mu diyeyim?
Terapist: Öyle dersen kavga çıkacağı kesin. (ikisi de güler) Birinci tekil şahısta kalarak söyleyebilirsin, mesela. Örneğin, “Bu bilgileri girmenin benim görevim olduğunu düşünmüyorum. İlacın başarılı olmasını ben de istiyorum ama görevim olmayan bir işi yaptığım zaman angarya bir işin bana yıkıldığını düşünerek çok rahatsız hissedeceğim.” diyebilir misin?
Ertan: Hocam, ben bu değilim ama! Bu laflar tam da “hanım evladı” lafları. Kendimi böyle konuşurken düşünemiyorum bile.
Terapist: Sen kendi kelimelerinle nasıl söylerdin?
Ertan: Tülin’e söylediklerimi biliyorsun, zaten. Metin’e de benzer şeyler söylemek geliyor içimden şu an… “Bana bak, yönetici bozuntusu! Piyasaya yeni bir ilacı çıkarmak kim, sen kim! Şurada iki iş yapacaksın, onu da eline yüzüne bulaştırıyorsun. Sana ben mi öğreteceğim iş planı nasıl yapılır diye!”

Bu cevaplar, kabuğu zor ayrılan haşlanmış yumurta örneğine uymaktadır. Saldırgan davranışın bünyeden kolayca ayrılması için alttaki ihtiyacın ne olduğuna dikkatlice bakmak gerekir. Klasik davranışçı yöntemlerle terapist, kendi önerdiği tutum ile Ertan’ın içinden gelen tutum arasında karşılaştırma yapabilir ve hangisinin daha karlı olacağı konusunda danışanı ile bilişsel seviyelerde çalışabilir. Ancak bu teknikler Ertan’da daha önce denenmiş ve başarılı olamamıştır. Bu nedenle kabuğun daha kolay soyulması için yumurta belki biraz daha kaynatılmalıdır. Terapist bu amaçla alttaki ihtiyacı daha net anlamak için Yukarı Ok Tekniğinden faydalanır.

Terapist: Peki, senin dediğin gibi olsun. Benim dediğim gibi gitmenin daha karlı bir yöntem olduğunu ama içinden gelen davranışın da bu olduğunu çok iyi anlıyorum. Dolayısıyla mantıklı yanlarını bir kenara bırakarak tamamen bu öfkeli yanının davranışının sana ne sağlayacağını beraber çalışalım. Ne kadar mantıksız olursa olsun, bu öfkeli yanın bu şekilde davranarak senin için ne yapmış olacak?
Ertan: Tamam, aynı şekilde davrandığımı düşüneyim… “Bana bak, yönetici bozuntusu! İki işi bile yapamıyorsun! Sen kim ilaç lansmanı yapmak kim!”
Terapist: Aynen, bunları söylediğinde kendin için daha derinde ne yapmış oluyorsun?
Ertan: Bana adaletsiz bir görev verdiği için onu korkutmuş oluyorum.
Terapist: Bu durumda eline ne geçiyor?
Ertan: Bana bunu yapamayacağını görüyor. Yaparsa ona ne olacağını göstermiş oluyorum. Kimse bana okul çocuğuymuşum gibi ne yapacağımı söyleyemez!
Davranış ödevlerini çalışırken Ertan’ın Zorba modu kendisini göstermiştir. Eğer Yukarı Ok Tekniği ile ilerlersek Zorba modu rahatlatarak altındaki Yaralı Çocuğun ihtiyacına ulaşırız. Ancak, öfkeli bir davranışı hayal etmek bile Beklentili Ebeveyn yanımızın tetiklenmesine ve bu davranışın sonucunda neler olabileceğinin aklımıza üşüşmesine neden olur. Öfkenin altında ise çok değerli bir şey yatmaktadır: İhtiyaçlarımız. Bu nedenle ebeveyn tarafları saf dışı bırakmak için terapist sorusunun başına birkaç cümle ekler:

Terapist: Sevgili Ertan, bu şekilde konuşmanın işten atılmana neden olacağının farkında olduğunu biliyorum. Bu kısmı hiç düşünmeyelim şimdi. Gerçekten bu şekilde davranmış olsaydın ve ona, sana sanki bir çocukmuşsun gibi davranamayacağını gösterseydin, bu öfkeli yanınla kendin için ne yapmış olacaktın?
Ertan: Onu sindirmiş olacaktım. Geri çekilecekti ve ikide bir bana benzer angarya işler buyuramayacaktı. Tülin de aynı şekilde, bunu aklına bile getiremeyecekti.
Terapist: Çok güzel. Anladım. Şimdi bunu gerçekten yaptığını ve Metin’in sana hiçbir angarya iş buyuramadığını ve senden çekindiğini düşün. Bunun senin için daha derindeki önemi nedir? Bu durumun anlamı nedir, senin için?
Ertan: Sınırlarımı korumuşum ve kimse bana karışamıyor demektir.
Terapist: Evet. Sınırlarını korumuşsun, kimse sana karışamıyor ve bu böyle devam ediyor. Peki, bu durumun daha derinde senin için anlamı nedir? Eğer bunu tam anlamıyla sağlarsan, kimseyi kendine karıştırtmazsan ve sınırlarını korursan, bu durumun sana katacağı ya da çıkaracağı şey ne olur?
Ertan: Sürekli parazit gibi sırtımda gezinen Metin’i ve benzerlerini üstümden atmış olurum. Kendimi tam anlamıyla özgür hissederim. 

Ertan’la öfkeli davranışlarını değiştirme konusunda özgürlük kavramını içermeyen her türlü pazarlık uzun vadede başarısızlıkla sonuçlanacaktır. Dolayısıyla, ilk başta önerdiğimiz klasik ben dili ile konuşma önerisi elinin tersi ile itilmiştir. Ardından öfkeli ve saldırgan davranışın derindeki amacını bulmak için uyguladığımız Yukarı Ok Tekniği bizi özgürlük ihtiyacına getirmiştir. Şimdi elimiz daha kuvvetlidir. Eğer özgürlük ihtiyacını ön plana alarak alternatif yollar bulabilirsek, bunların kabul edilmesi çok daha kolay olacaktır. Ancak bunu yapmadan önce modların işlevini anlamamıza yardımcı olan bir hikayeden bahsetmek istiyorum.
Japonya, II. Dünya Savaşına girdikten sonra ülkenin çevresinde bulunan yaklaşık 200 kadar adaya küçük birlikler gönderir. Bu askerlerin görevi ne olursa olsun teslim olmadan adaları korumaktır. Nagasaki ve Hiroşima’ya atılan atom bombalarının ardından Japonya teslim olur ve savaş 1945’de biter. Daha sonra bu adalara uçaklarla savaşın bittiğini anlatan ve Japonya Genelkurmay Başkanı’nın imzasını taşıyan bildiriler atılsa da askerler bunu Amerika’nın bir oyunu olarak düşünürler ve savaşı sürdürürler. Gerilla tarzında savaşan ve asla teslim olmamaları emredilmiş olan bu askerlere ulaşmak imkansızdır.
Yıllar içinde bu adalardan turist gemilerine ateş açılması veya adada yaşayan yerlilerle karşılaşma gibi olaylarla adalarda halen askerlerin kaldığı anlaşılır. Bu konuda en bilinen hikaye 1974 yılında bir kaşif tarafından fark edilen Hiroo Onada’nın hikayesidir. Bu asker, kaşif Norio Suzuki’nin söylediklerine inanmaz ve ancak kendisini oraya gönderen subayı söylerse teslim olacağını söyler. Suzuki, ülkeye döner ve hükümetle iletişime geçerek artık kitapçılık yapmakta olan eski binbaşıya ulaşır. Daha sonra binbaşı ile beraber adaya giderler ve 30 yıldır savaşın bittiğinden habersiz asker teslim olur. Onada, ülkesinde kahraman olarak karşılanır ve onur madalyası verilir.
Savaştan yıllar sonra Japonya’nın başbakanı olduğunuzu düşünün. Ülkenize hizmet ederken adalardan birinden bir turist gemisine ateş edildiğini duyuyorsunuz. Hemen bu “deliyi” bulmaları için emir veriyorsunuz ama daha sonra öğreniyorsunuz ki bu kişi de sizinle aynı amacı taşıyor: Ülkesine hizmet etmek.
Modlarla çalışırken bu hikayeyi akılda tutmak faydalıdır. İşlev bozucu olsalar da amaçları daha farklıdır. Yukarı Ok Tekniği, bu modların amaçlarını bulmak için çok işimize yarar. Ertan’la yapılan çalışmada, dışarıdan saldırgan bir zorba olarak görülen bu modun aslında onun için çok önemli olan özgürlük ihtiyacına ulaşmaya hizmet etmeye çalışan bir yan olduğu anlaşılmıştır. Derindeki amaç anlaşıldıktan sonra sıra, bu ihtiyacı sağlayacak başka neler yapılabileceğine gelir.
Terapist: Özgürlük kavramının senin için ne kadar önemli olduğunu biliyoruz. Bu yanın, o anlamda senin için çok önemli bir ihtiyacı sağlamaya çalışıyor görünüyor. Ertan, sence aslında bu iyi niyetli yanın sana özgürlük ihtiyacını sağlayabiliyor mu?
Ertan: Pek sağlayamıyor, aslında. Hatta tam tersi, bu tutumla şimdiye kadar pek çok iş değiştirdim ve her seferinde daha aşağıdan başladım.
Terapist: Ayrıca, bu yanının korumaya çalıştığı Yaralı Çocuk yanını da biliyoruz. Bana öyle geliyor ki iş yerinde yaşadığın bu gibi durumlarda mahallede iri ve büyük arkadaşı tarafından sıkıştırılıp yüzüne tükürülen yanın ortaya çıkıyor. O durumu bir daha yaşamamak için de bu koruyucu yanın kendini tamamen haklı hissettirip elindeki tüm fırsatları çevik bir şekilde kullanıp karşısındaki kişiyi püskürtmeye çalışıyor.
Ertan: Evet, bu yanım çok güçlü. Tartışmalarda karşımda durmak çok zordur başkaları için. Ne yapar eder, kendimi haklı çıkaracak bir açı bulurum.
Terapist: Bu açı adaletsiz olsa bile mi?
Ertan: Evet, öyle. Adaletsiz bir dünyada yaşamıyor muyuz, zaten?

Haklılık şemasının adaletin hissedilmediği kaotik kıtlık durumlarında ortaya çıktığını daha önce konuşmuştuk. Bu şema için hakkınızı koruyabilecek tek bir an vardır, o da o andır. Karşınızdaki kişinin haklı olduğu yanlarını görmek “aç kalmanıza” neden olabilir. O nedenle sinir sistemimiz tüm dikkatimizi bizi kurtaracak kendi haklılığımız üzerine yoğunlaştırır ve diğerlerinin ihtiyaçlarını görmemizi engeller. Ayrıca vücudumuz haklı olmanın hisleri ile dolar ve karşımızdaki kişiyi incitmekten herhangi bir sıkıntı duymayız çünkü bize düşüncesizce davranmış ve en ağır tepkiyi hak etmiştir.
Haklılık şemasının güdümünde adaletsizce davrandığına inandığı kişiye en ağır şekilde saldırmaya hazırlanan yanla pazarlık yapabilmek için terapist devam eder:

Terapist: Ertan, Panik Bozukluk diye bir rahatsızlık var. Belki bu rahatsızlığa sahip olan yakınların vardır. Kişi kendisini tıbbi bir tehlike içinde hissettiği için başkalarına çok saçma gelen tetkikler yaptırır, pek çok doktora muayene olur. Herhangi bir gerçek neden olmadığı halde kendisini sürekli hasta olacakmış gibi hisseder. Böyle bir tanıdığın var mı?
Ertan: Evet, kuzenim. Vücudunda bir çizik görse kuduz olacağını düşünerek hastaneye koşar.
Terapist: Evet, aynen o durumdan bahsediyorum. Kişi kendisini çok hızlı bir şekilde tıbbi bir tehdit altında hisseder. Sağlıklı olmak çok önemli bir ihtiyaçtır ve bu kişiler ne yazık ki bu ihtiyaçları her an ellerinden kaçacakmış gibi hissettikleri ve düşündükleri için sürekli önlem almaya çalışırlar. Korktukları şeyler aslında asılsızdır ama buna bir türlü ikna olmazlar. Buraya kadar tamam mı? Anlatabildim mi bu rahatsızlıktaki mekanizmayı?
Ertan: Evet, anladım.
Terapist: Özgür ve bağımsız olmak da önemli bir ihtiyacımızdır. Ancak bazılarımız Panik Bozuklukta olduğu gibi bu ihtiyacımızdan her an mahrum kalacağımızdan korkarız. Panik Bozukluğu olan bir kişi derisinde önemsiz bir kızarıklık gördüğünde bile panik yapıp acile gidebilir. Özgürlüğü elinden gidecek diye korkusu olan kişiler de tartışmalarda veya kendilerine bir iş verilmesi sırasında benzer bir şekilde derin bir korku yaşar ve bu angaryayı geri püskürtmek için dışarıdan çılgınca görülebilen davranışlar içine girebilirler. Ufak bir belirti bile kendilerine çok pahalıya mal olabilecek sert tepkiler vermelerine neden olabilir. Aynı, iki gün sonra geçecek olan kolundaki bir çizik için binlerce lira verip pek çok doktora muayene olan, tetkik yaptıran kuzenin gibi. Bu önlem almaların gerçekçi bir mantığı olmamasına rağmen, kişi bunu yapmaktan kendini alıkoyamaz. Haklılık şeması için de durum benzerdir. Özgürlüğünün elinden alınma tehlikesine karşı kendisini haklı çıkaracak pek çok sebep bulur. O acile mutlaka gidilecektir ya da doktora mutlaka muayene olunacaktır. Ya da o tartışmada mutlaka galip gelinecektir. Arkasındaki tehlike çok büyüktür çünkü. Birisinde hasta olup ölmek; diğerinde ise toplumsal statü anlamında aşağılara itilmek ve sürekli angarya işler yapmak zorunda kalmak. Bu olmasın diye Haklılık şemamız tetiklenir ve bizi bu mecbur bırakılma tehlikesine karşı korumaya çalışır. Ne dersin? Bu anlattıklarım sana anlamlı geliyor mu?
Ertan: Evet, benim yaşadıklarım tam da bunlar.
Terapist: Bu açıdan düşünürsek toplantıda sana verilmek istenen yeni çıkarılacak ilaçla ilgili bilgiyi girme görevini, kuzeninin derisinde gördüğü ve acile koştuğu küçük çiziğe benzetebilir miyiz?
Ertan: Aslında aynı şey. İkisi de öldürücü olmayan ufak çizikler. Bu açıdan bakınca bilgi girme işi bana çok can sıkıcı gelmemeye başladı. Ama yöneticimin bunu sık sık yapmasını da istemiyorum. Karşılık vermezsem bunu alışkanlık haline getirebilir. 
Terapist: Peki, bu durumu küçük bir çizik olarak kabul ederek, tekrarını engellemek için öfkeli davranış yerine başka ne yapabiliriz?
Ertan: Angarya bile olsa, Tülin’in sıkışıklığı nedeni ile bu işi yapabilirim. Ayrıca, Tülin’e ve Metin’e ileride benim ihtiyacım olduğunda bu durumu hatırlamalarını isteyeceğimi espri ile karışık söyleyebilirim. Aslında bilgi girme işi yarım saatimi almaz. 
Terapist: Kendini elinden özgürlüğün alınıyormuş gibi hissetmez misin?
Ertan: Yarım saati nelere harcamıyorum ki! Bir sigara molası kadar zamanda onları kendime borçlu bırakmış oluyorum. Kârdayım, yani.

Özgürlüğünü kaybetme korkusu ile bir çiziğin kuduza yol açması korkusu arasında bilişsel seviyede bir benzerlik kurmak burada Ertan’a çok yardımcı olmuştur. Ancak, bilişsel farkındalıklar, duygusal yoğunluğu her zaman durduramayabilir. Ertan’ın özgürlüğünün kısıtlanacağını ve/veya sosyal statü anlamında altta kalacağını hisseden sinir sistemi, ona çok yoğun bir savaş/kaç duygusu ve bedensel hisleri yaşatmaya devam edebilir. Bu durumlarda tekrar yaşantısal tekniklerden yararlanabiliriz. Arkadaşı tarafından sıkıştırılarak diğer arkadaşa aşağılayıcı bir hareket yaptırılan Küçük Ertan’a görselleştirme çalışması sırasında destek verilebilir. Ertan’ın Sağlıklı Erişkin yanı ve terapist, Küçük Ertan’la konuşarak o anın duygusunu hafifletebilir. Görselleştirme çalışması sırasında yapılacak Yeniden Yazma girişimi için çocukluk anısındaki ihtiyacı saptarız. İlk sorumuz o sırada neye ihtiyacı olduğudur. O anı daha iyi atlatmak için neyi bilmeye ihtiyacı var? Kimin, ne yapmasına ihtiyacı var?

Bu satırların yazarı olarak, tıp fakültesinde beşinci sınıftayken bazı sıkıntılarımla daha iyi baş edebilmek için psikiyatri hocam rahmetli Prof. Dr. Ataman Tangör’e başvurmuştum. İlk randevumuz için kapısında beklerken normal görünmek için elimi kolumu nereye koyacağımı şaşırdığım günü hala çok net hatırlarım.Terapimiz ortalama haftada bir kez olmak üzere yaklaşık bir yıl sürmüştü. Her seans benim için çarpıcı farkındalıklar yaratıyordu. Psikiyatri servisinin kapısından çıkıp dolmuş duraklarına kadar yürüdüğüm yolu “vay canına yolu” olarak isimlendirmiştim çünkü seanstan sonra o yolda zihnimde en sık tekrarlanan ifadeler “Vay canına; onun nedeni şuymuş, demek ki! Vay canına, bunu ben o nedenle yapmışım.” gibi şeyler oluyordu. 

Terapimizin devam ettiği bir dönemde Ertan’ın küçük yaşta yaşadığı olaya benzer bir olay benim başıma geldi. Sık gittiğimiz bir kafede, dört kız iki erkek okuldan sonra buluşacaktık. Güzel sanatlarda okuyan ressam bir erkek arkadaşımla biz biraz geç gelmiştik. Sanatçı arkadaşımız dışında hepimiz tıp fakültesindendik. O nedenle onun açtığı sanatsal konular üzerinde heyecanlı bir şekilde sohbet ediyorduk. Bu arkadaşımız konuşurken birden yan masadan bir kol uzandı ve bira bardağını bizim masanın üzerine koydu. Ne olduğunu anlamak için baktığımızda yan masada oturmuş 6-7 tane erkeğin bize sırıtarak baktığını gördük. Bize en yakın oturan ve bardağını bizim masaya koyan kişi arkadaşıma bakarak “Ee, sonra ne olmuş? Biraz da bize anlat.” dedi. 
Hayatımda biri çocukken, diğeri de lisedeyken iki defa fiziksel kavgaya karıştım. Ortalamam çok yüksek sayılmaz. Ama içgüdüsel olarak bu konuşmanın sonunun nereye varacağını tahmin ediyordum. Büyük olasılıkla 3-4 cümle sonra işin rengi değişecekti. Ressam arkadaşım soruyu soran kişinin kabadayı tavrına sert bir şekilde cevap verdi:
-Niye böyle bir şey yapayım? Ne ilgisi var seninle?
-Ne olacak, canım? Çok güzel anlatıyorsun. Bize de anlat.
Orada söze ben girdim çünkü ressam arkadaşımın cevabı bizi beklenen sonuca yaklaştıracak gibiydi. Ortaokuldan beri psikoloji kitapları okuyan birisi olarak “ben dili” ile konuşmanın işe yarayacağını düşünerek “Şu an bu davranışınızla bizi rahatsız ediyorsunuz.” dedim. O da “Niye rahatsız oluyorsunuz? Biz de konuşmaya katılmak istiyoruz. Güzel güzel konuşacağız.” dedi. 
En yaşlıları bizimle konuşan kişi olan bu zorba grubunun geri adım atmaya pek niyeti yoktu. Bize saldırmak için bir işaret bekliyorlardı. Kafamın içinde “ben dilinde” karşı tarafın geri adım atmamasında ne yapılıyordu diye sayfaları karıştırırken, kız arkadaşlarımız işe yaramayan savunmamıza yardıma koşup bu kişiye “Terbiyesiz! Çekil git başımızdan! Ne hakkınız var bizi rahatsız etmeye!” gibi ifadelerde bağırmaya başladılar. Adamın tekrar ne cevap verdiğini hatırlamıyorum ama kız arkadaşlarımızın bağırmalarını duyunca garsonlar hemen gelip araya girdiler ve diğer grubu engellediler. Buna rağmen kızlar, hınçlarını alana kadar bir süre daha bağırmaya devam ettiler. Kendilerine öfkeli bir şekilde bağıran dört kıza karşı bu zorba grubu hareketsizce oturdukları yerde kaldılar. Garsonlar önce ressam arkadaşla benim, ardından da kızların koluna girerek hepimizi dışarıya çıkardılar. Aramızın iyi olduğu garsonlardan biri bize ortamdan hemen uzaklaşmamızı tavsiye etti. Kızların hala içeriye girip bağırmaya devam edesi vardı ama garsonların ısrarı üzerine bunu yapmayarak başka bir kafeye gittik. Yeni gittiğimiz yerde, biz gelmeden önce bu grubun kız arkadaşlarımızın olduğu masaya bakıp onları rahatsız ettiğini öğrendik... Anlaşılan, tanışma planları bozulunca içlerinde kalan enerjiyi zorbalıkla dışarı atmaya karar vermişler. 
Aynı kafeye bir iki gün sonra gittiğimde, garson arkadaşlardan o akşam tartıştığımız grubun silahla adam yaralamaya kadar giden geçmişe sahip belalı bir çete olduğunu öğrendim. Buna rağmen, ertesi hafta fakülteye bisikletle gidip gelirken kafamın içinde sürekli, konuşmaya çalışmak yerine neden adamı itmediğimi ya da ona vurmadığımı düşünüp durdum. Kendime çok öfkeliydim. 
Sonraki ilk seansımızda, olayı ve sonraki kendime yönelik öfkemi Ataman Hocama anlattım ve ardından ona orada ne yapmam gerekli olduğunu sordum. Siyasi duruşu ve psikoterapistliğine hayran olduğum hocamın beni sakinleştirecek bir çözüm önereceğine tamamen emindim. Anlattıklarımı sonuna kadar sakince dinleyen hocam biraz durduktan sonra verecek hiçbir cevabı olmadığını söyledi. Seansta bu cevaba çok şaşırdığımı ve öylece kalakaldığımı hatırlıyorum. 1980 darbesinde görüşlerinden taviz vermediği için üniversiteden uzaklaştırılan ve yıllar sonra mahkemeler aracılığıyla görevine geri dönen efsanevi hocam nasıl olur da bana bu bir avuç zorba konusunda önerilerde bulunamazdı?
Şaşırdığımı anlayan hocam kendi başından geçen bir olayı anlatarak devam etti. Eşiyle beraber gittikleri bir sinemada öndeki iki kişi kendi aralarında yüksek sesle konuşuyorlarmış. Ataman Hoca bir süre sonra öndekilerden birisinin omzuna dokunarak filmi duyamadığını söylemiş. Omzuna dokunduğu kişi kabadayı bir tavırla ayağa kalkmış ve geri dönerek yüksek sesle “Duyamazsan ne olur, ulan! Onun bunun çocuğu!” demiş. Hocam herhangi bir cevap veremeden eşi araya girerek adama “Terbiyesiz herif!” diye bağırmış. Adam kendisine bağıran eşine bir süre baktıktan sonra ona hiç cevap vermeden tekrar Ataman Hoca’ya dönmüş ve “Dua et, yanında eşin var. Yoksa senin ağzını burnunu kırardım!” diyerek yerine oturmuş. Heyecanla “Siz ne yaptınız, peki?” diye sordum. “Hiçbir şey yapamadım; öylece oturdum kaldım.” dedi. Daha sonra filmi seyretmeye devam etmişler mi yoksa çıkmışlar mı hatırlamıyorum. Ama otuz yıl sonra yaptığımız onlarca görüşmeden aklımda kalan tek şey bu hikaye. Kendimi korkak davranmakla suçladığım benzer bir durumda gözümde kahramanlaştırdığım hocamın bile bir şey yapamadığını öğrenmek bana çok iyi gelmişti. Bu anısını benimle paylaştığı için ona çok minnettarım...

Aslında “Kendini Açma“ tekniği hocamın kullandığı psikoterapi yönteminin içinde yer almıyordu. Şimdi geriye dönüp baktığımda benim yaşadığım olayla daha iyi baş edebilmem için bana “abice“ bir destek vermişti. Bu sayede o ana kadar “bir felaket“ olarak yaşadığım “altta kalma” deneyimimi normalleştirebilmiştim. Ancak Ertan’ın küçükken mahallesinde arkadaşları ile yaşadığı ve alçaltıcı olduğunu düşündüğü deneyimi için böyle bir şansı olmamıştı. Evin tüm yükünü tek başına kaldırmaya çalışan annesi ve kendi gönül maceraları peşinde koşan babasının Ertan’ın yaşadığı bu olaydan haberi bile yoktu. Aralarında zaten onun ihtiyaçlarının önemsendiği bir ilişki olmadığı için Ertan bu durumu onlara anlatmamıştı. Mahallede yaşadığı bu deneyim onun hafızasında kırık bir cam parçası gibi kalmış ve benzer durumlarda canını yakmaya devam etmişti.
Ben de Ertan’ın terapisti olarak, yıllar önce hocamın bana yaptığı gibi kendini açma tekniğini kullanarak kafede yaşadığım olayı anlattım; ardından da hocamın bana anlattığı olayı. Bunları konuşurken mahallesinde yaşadığı olayı görselleştirme tekniği ile çalışıyorduk. Dolayısıyla, Sağlıklı Erişkin yanının, İncinmiş Çocuğa destek vereceği bir yeni açı ortaya çıktı. Küçük çocuğun yapabileceği bir şeyin ve düzeltmesi gereken bir hatasının olmadığını söyledi. Kendisini küçük düşürdüğünü söyleyen Cezalandırıcı Ebeveyn yanına karşı, Sağlıklı Erişkin yanı küçük çocuğu güçlü bir argümanla savundu: Bazen altta kalabilirsin ve bu senin değerini düşürmez.

Özet
Haklılık şeması tetiklendiği zaman birdenbire kendimizi nedensiz bir şekilde ayrıcalıklı hissederiz. Diğerlerinin ihtiyaçları ve incinme olasılıkları önemsizleşir. Dışarıdan bakıldığında bu şemaya sahip kişilerin davranışları çevresindeki insanlar için çok can sıkıcıdır. Bu davranışlar basit bir ayrıcalık arayan tutumdan zorbalık yapmaya kadar giden çeşitli şekillerde ortaya çıkabilir. Klasik anlamdaki Narsistik Kişilik Bozukluğunun ana rengini bu şema verir.
Genellikle böyle bir insanın yakınlarında olmak istemeyiz. Bununla beraber, özgürlük ihtiyacı açısından baktığımızda bu kişilerin davranışlarını anlamak kolaylaşır. Panik Bozukluğu olan kişilerin kendilerini her an sağlık alanında ortaya çıkacak bir tehdidin altında hissetmesi gibi, Haklılık şeması olan kişiler de sürekli olarak bağımsızlıklarını engelleyecek bir tehdit beklerler. Özgürlük ihtiyacı açısından içinde yaşadıkları çevreyi güvenilir bulmazlar. Bağımsızlıkları kolayca ellerinden gidebilir; bu nedenle ayrıcalıklı durumlarda olmak en iyisidir. Özellikle sıradan bir insan muamelesi yapılarak engellenmek bu şemaya sahip kişiler için en büyük tehlikedir. Derisinde gördüğü küçük bir döküntü kötü huylu bir kanserin belirtisi olarak yorumlayan Panik Bozukluğu olan bir kişi gibi, kendilerine ayrıcalıklı davranılmadığı zaman Haklılık şemasına sahip kişiler büyük bir sıkıntı yaşarlar.
Çevresindeki insanlarla iletişiminde, Ertan’da da benzer durumlar ortaya çıkmaktadır. Kendisine ayrıcalıklı davranılmadığı ya da sosyal statüsünü tehdit altında olduğunu hissettiği zamanlarda önce derin bir sıkıntı yaşamakta, ardından bu durumu gidermek için öfkeli veya yerine göre zorbaca davranışlar göstermektedir.
Terapisti ile beraber yaptıkları çalışmalarda önce sıkıntı yaşadığı olaylarda en derinde yaşadığı tehdidin ne olduğu bulunmaya çalışılır. Bunun için önce öfke katmanını geçmeleri gerekmiştir. Öfke, onu neye karşı korumaya çalışmıştır? Yöneticisi Metin ve tıbbi yönetici Tülin sanki onu köşeye sıkıştırmaya çalışmaktadır. Bilişsel teknikler kullanılarak yaşadığı olayda tetikleyici olayın, yani angarya bir iş yıkılmasının, algıladığı kadar büyük bir tehlike olup olmadığına bakarlar. Sonuçta, tehlikenin zannettiği kadar büyük olmadığı görülür. 
Daha sonra bu durumla baş etmekte kullandığı davranışları incelerler. Ertan, alaycılık ve zorbalık karışımı bir tepki vermiştir. Bu davranışının altında gizli bir öfke vardır. Davranışının, korumaya çalıştığı ihtiyacına ne kadar hizmet ettiğini hesaplarlar. Bu tür tutumları işten atılmasına veya kendisinin ayrılmasına neden olarak her seferinde daha çok rutin iş yaptığı daha düşük pozisyonlardan yeni işe başlamıştır. Yani, istediğinin tam tersi. Ertan ve terapisti beraber başka başa çıkma yollarını araştırır ve ev çalışmaları düzenlerler.
Ayrıca, yaşadığı bu olayda ortaya çıkan duygusal acısının kökenlerini araştırdıkları yaşantısal teknikler kullanırlar. Bu çalışmalarda aşağılanma yaşadığı bir yaşantı bulurlar ve bu sırada aslında ne olsaydı, yani neyi bilse veya nasıl bir destek alsa bu olayı daha iyi atlatırdı sorusunun cevabını ararlar. Yaşadığı olayı normalleştirmesine yarayacak bir erişkin desteği Ertan’a görselleştirme çalışması sırasında çok yardımcı olur. Şemasının kökeni olabilecek veya mizacı nedeniyle zihnine kazınan bu deneyim, yeniden yazma tekniği ile değiştirilerek daha az sıkıntı yaratan bir seviyeye getirilir. 
Haklılık şemasında işler her zaman burada yazıldığı kadar kolay ilerlemez. Özellikle, ayrıcalık arayan tutum terapist tarafından yeterli bir iş birliği sağlanmadan yüzleştirilirse terapiste yönelik bir öfke ortaya çıkabilir. Bunun dışında, kişi neler kaybettiğinin çok farkında değilse onu terapiye getiren olayın acısı geçtiği anda terapiyi yarıda kesebilir. Ayrıcalık arayan, eşitlik ilkesine uymayan veya zorba davranışların altında yatan mutlak özgürlük ihtiyacı kavramı üzerinde terapist ve danışan anlaşırlarsa iş birliği daha sağlam bir şekilde kurulur. Özellikle, savaşın bittiğinden habersiz Japon askerleri hikayesinde olduğu gibi, dışarıdan bakıldığında diğerleri için oldukça rahatsızlık veren davranışların aslında ulaşmaya çalıştığı ihtiyacı anlamak ve bu yanlara bu çabaları için saygıyla yaklaşmak değişimin önünde büyük bir engel olan direnci aşmak için çok faydalıdır.

Bölüm 7: İstediğim Şeyi İstediğim Zaman Yaparım
“Önce Ben” bölümünde Haklılık şemasının bir engellenme durumunu ne kadar farklı yorumlamaya ve tepki vermeye neden olabileceğini gördük. Haklılık şeması, kişiler arası engellenmelerde tetiklenir ve zorbalığa kadar gidebilen tepkiler ortaya çıkarabilir. Yetersiz Özdenetim şemasında ise kişiler arası durumların bir etkisi yoktur. Bu şema yemek, içmek, cinsellik, eğlenme ve dinlenme gibi temel fizyolojik ihtiyaçlarımızla ilgilidir. Uzun vadeli amaçlara ulaşmak için bu ihtiyaçlarımızı ertelemek ve kısa vadeli tatminden vazgeçmek neredeyse imkansızdır. Cinsel/bedensel açlık ve yorgunluk durumlarına direnç çok düşüktür ve sıkıntıdan bir an önce kurtulmak için, sağlığı ve uyumu bozabilen davranışlar ortaya çıkabilir. Bu sorunlu davranışlara örnekler şunlardır:
-akademik başarı sorunları
-madde kötüye kullanımı: nikotin, alkol, esrar, vb.
-kilo sorunları
-internet bağımlılığı
-düzenli spor yapma sorunları
-ilişkilerde sadakat sorunları
-aşırı uyuma
Bu örnekler ve burada saymadığımız benzer pek çok durumun ortak bir noktası vardır: İstediğimi istediğim zaman yapma özgürlüğüne sahip olmak. Aslında, Yetersiz Özdenetim, bu kitapta anlatılan kavramları basitçe özetleyen bir şemadır. Zorundalıklarla dolu yaşama karşı, en ilkel seviyede bir isyandır. İstediğimi, istediğim zaman, istediğim yerde, istediğim şekilde ve kimsenin bana karışmasına izin vermeden yaparak yalancı bir özgürlük hissi yaratabilirim. Bununla beraber, bunun bedelleri olacaktır. Ancak, ödenecek olan bedeller bize bu özgürlük hissini yaşatan Dürtüsel Çocuk yanımızın derdi değildir.
Bitmeyen akademik süreçler, verilemeyen kilolar, uyuşturucular veya diğer bağımlılıkların yaptığı mesleki ve/veya sosyal yıkım, ebeveyn ve erişkin yanlarımızın sorunudur. Genellikle Dürtüsel Çocuk yanımız güçlü ise ortada Sağlıklı Erişkin bir yan ya yoktur ya da çok güçsüzdür. Onun yerine Beklentili Ebeveyn bulunur ve Dürtüsel Çocuk ile aralarında gerilla savaşı vardır. İki taraf da birbirinin zayıf anlarında yaptıkları baskınlarla üstünlük sağlamaya çalışırlar. 
Beklentili Ebeveyn modu her ne kadar daha uyumlu gibi görünse de dürtüselliğin yol açtığı problemlerle imkansız diyetler, çalışma ve spor yapma programları, bağımlılıklardan kurtulma çabaları gibi sürdürülemeyecek önlemlerle başa çıkmaya çalışır. Dinlenme ve eğlenmenin öneminin küçümsendiği bu girişimler bir süre sonra büyük bir sıkıntı ve yorgunluğa neden olarak ve Dürtüsel Çocuğun baskınlarına fırsat yaratır. 
Modların kontrolü ele geçirmelerini, bir ülkenin her seçimde çok farklı siyasi görüşteki partiler tarafından yönetilmesine benzetebiliriz. Her seçim döneminin ardından içişleri, ekonomi, dış ilişkiler, savunma, eğitim, maliye ve adalet bakanları değişir ve yeni gelenler tüm önceki sistemi değiştirir. Halk, bir sonraki seçimde o partinin çalışmalarından memnun olmaz ve çoğunluk diğer partiye kayar ve sonraki dönem aynı süreç tekrarlanır. Neredeyse taban tabana zıt iki yapının yönettiği ülke, diğer ülkelere göre her açıdan geri kalabilir. Sağlıklı Erişkin modu, dürtüler ve beklentiler arasındaki dengeyi koruyamadığında benzer durumlar oluşur. 
Dürtüsel Çocuk modunda her istediği anda bir sigara yakan Ahmet, günde üç paket bitirmektedir. Bir süre sonra nefes almasında sıkıntılar oluşur ve sigaranın kokusundan bile tiksinmeye başlar. Bir pazartesi sabahı sigarayı bırakmaya karar verir. Sigaranın sağlığı üzerinde yaptığı olumsuz etki, Beklentili Ebeveyn modunun “erken bir seçimle” yönetimi ele geçirmesine neden olmuştur. Bu dönemle beraber sigara paketleri çöpe atılır yürüyüş programları yapılır. İrade gücüyle bağımlılığın aşılması umulmaktadır.
Bu yöntem, İngilizce’de “Soğuk Hindi” olarak adlandırılır. Bu isim özellikle güçlü uyuşturucuların hiçbir yardımcı tedavi kullanılmadan bırakılmaya çalışılması sırasında bağımlı olunan maddenin yoksunluğu nedeniyle kişilerin derisinde oluşan “tüylerin diken diken olma” tepkisinin buzdolabındaki hindi derisine benzemesi nedeniyle verilmiştir. Pek çok bağımlılığa karşı bu yöntemi kullanmak aslında tam bir Beklentili Ebeveyn davranışıdır. “Onu bunu anlamam; bırakacaksın!” 
“Ülkenin kalkınması” için soğuk hindi yöntemine başvurmak bir süre sonra halkın pes etmesine ve isyanlara neden olacaktır. Sigaradan kurtulmak için tek yapması gerekenin iradeli davranmak olduğuna inanan ebeveyn modu, bu ufak isyanlara kulak asmaz ve yönteminde devam ederse halk, yoksunluğun yoğun olduğu bir dönemde tekrar Dürtüsel Çocuğu başa getirir. Sonuç, yine hayal kırıklığıdır. 
Değişim bölümünün başlarında, sıkıntı çektiğimiz davranışın altında yatan ihtiyacın ve yine o davranışın bizi uzak tutmaya çalıştığı tehdidin ne olduğu konusunda net olmanın önemini belirtmek için kalp krizi geçirmesine rağmen Ahmet’in devam eden sigara alışkanlığından bahsetmiş, ardından da alttaki ihtiyaç sınırları öğrenmek veya özgürlük olarak seçildiğinde tedavinin nasıl farklı ilerleyebileceğine örnekler vermiştik.
Ahmet’in örneğinde Yetersiz Özdenetim şeması için uygulayabileceğimiz bilişsel, davranışçı ve yaşantısal teknikler, altta yatan ihtiyaç sınırları öğrenmek olarak kabul edildiğinde, değişim bölümünün başında verilen örnekte olduğu gibidir. Özet olarak, bilişsel seviyede, uzun vadeli tatminin kısa dönemli tatmine göre değerini çalışırız. Disiplinsiz davranışımızı kolaylaştıran ve disiplinli davranmayı zorlaştıran düşüncelerimizi arar, kanıt ve karşı kanıt teknikleri ile daha işlevsel yeni düşünceler oluştururuz.
İhtiyacı, sınırları öğrenmek olarak kabul ettiğimiz için yaşantısal tekniklerde sınırların anababa tarafından eksik veya yanlış öğretildiği anılara ulaşmaya çalışır, bize gerekli disiplini öğretmedikleri için onlara olan tepkimizi dile getiririz.
Davranışçı seviyede ise öz disiplini öğretmek için küçük adımlara bölünmüş ev çalışmaları düzenleriz. Özellikle “sıkıntıya dayanıp dayanamacağımızı” anlamamızı sağlayan 5 Dakika Tekniği ya da Kuralı çok işe yarar. Bu tekniği başlamayı ertelediğimiz herhangi bir etkinlik için kullanabiliriz. Ahmet’in diğer şikayeti olan “tezini bitirememe”de bu teknik çok işe yaramıştır.
“Acı yoksa, kazanç yoktur” diye çok yaygın kullanılan bir slogan var. Bu sözün çok faydalı olmadığını düşünüyorum. Özellikle işlev bozucu bir mod olan Beklentili Ebeveynin elini çok kuvvetlendiren bir anlayış. İlerlediğimizi hissetmek için bir acı hissetmemiz gerektiğini varsayıyor. 5 Dakika Kuralında ise bunun tam tersi savunulur: “Bugün dünden daha az başaracağım”.
Acı yoksa kazanç yoktur anlayışı, yukarıda bahsettiğimiz beklentili ebeveyn-dürtüsel çocuk değişimlerine neden olur. Kişi Beklentili Ebeveyn modundayken bu anlayışla kendini fazla zorlar ve bu durum daha sonra Dürtüsel Çocuğun gerilla savaşı ile kazanacağı bir ortam yaratır. 
40 yaşlarına yaklaştığımda hayatıma düzenli koşmayı sokmaya karar vermiştim. Bunun için bütçemin elverdiği bir koşu bandı alarak her gün kondisyonumun yettiği kadar koşmaya başladım. O yaşıma kadar 10 dakikadan daha fazla koşabileceğimi hiç sanmıyordum çünkü ortaokulda ayak bileklerimde olan bir sorun nedeni ile koşarken normalden daha fazla yorulduğumu öğrenmiştim. Bu nedenle arkadaşlarımın davet etmesi ile katıldığım hafta sonu koşularını kısa bir sürede ruhumu teslim edercesine yorulup yarıda bırakıyordum. Fakat orta yaş krizinin başlarında aldığım bu karar doğrultusunda 5 Dakika Kuralından faydalanmaya karar verdim.
Gerçekten de ilk gün 5 dakika koştum. İkinci gün 10 dakika, üçüncü gün 15 dakika derken kondisyonum yavaş yavaş artmaya başladı. Bir ayın sonunda aralıksız neredeyse yarım saat koşmaya başladım. Daha sonra bu süre 45 dakikaya çıktı. Farkında olmadan Beklentili Ebeveyn modumun etkisinde neredeyse 3 ay sonra aralıksız bir şekilde orta tempoda bir saat boyunca koşar halde gelmiştim. Daha sonra neden olduğunu anlamadığım bir şekilde bir isteksizlik başladı. Koşu bandına çıkarken önümdeki bir saatin sıkıntısı beni engelliyordu. Tamam koşuyordum da işe gitmem de lazımdı. “Koş, ardından duş al, hazırlan. Nereden baksan bir saati aşıyor. İlk seansıma yetişemem.” düşüncesi ile koşuları atlamaya başladım.
Bir süre sonra “acı yoksa, kazanç yoktur” düşüncesinin beni yakaladığını anladım çünkü vardığım en yüksek nokta olan bir saat aralıksız koşmadan daha az bir süre koşmak benim için acı olmayacağı anlamına geliyordu. O zaman ne anlamı vardı koşmanın? Eğer bir saat koşabiliyorsam, her koşu bandına çıktığımda en az bir saat koşmalıydım. Ama vakit yoksa, 45 dakika koşup ne yapacaktım ki o kadarı can yakmıyordu.
O sıralarda bu konularda harika fikirler veren David Burns’ün ‘‘İyi Hissetmek’’ kitabını yeni çeviriyorduk. Yanlış hatırlamıyorsam “Bugün dünden daha az başaracağım” sözünü ilk orada gördüm. Daha sonra durumumun tam da buna uyduğunu anladım. Bugün geriye baktığımda o günlerde adını bile bilmediğim Beklentili Ebeveyn yanımın doğrultusunda davrandığımı ve sonucunda Dürtüsel yanımın yaklaşan isyan seslerini duyduğumu anlıyorum. “Eğer bir saatten az koşmam kabul edilemez” mantığı ile gitseydim, şu an spor yapmaktan nefret eder bir hale gelmiş olabilirdim. 
Sonuç olarak, koşmayı hayatıma soktuğum ilk yılın sonunda, her gün bir önceki günden 5 dakika daha az koşmayı hedefledim. Eğer vaktim veya enerjim olursa devam ediyordum, olmazsa da yarım saat bile olsa koşmuş olarak işe gidiyordum. Bu sayede koşu alışkanlığını halen hayatımda tutabildiğimi düşünüyorum. “Dünden daha az” yöntemi, çok yaygın olan “acı yoksa kazanç yoktur” anlayışından kurtulmamı sağladı. 
Başlamaktan korktuğumuz bir etkinliği küçük adımlara bölüp ardından sağlanan ilerlemeleri dengeleyerek pek çok sıkıntılı sürecin altından kalkabiliriz. Bunlar tez yazmak, düzenli spor yapmak, düzenli okula veya işe gitmek, sabahları erken kalkmak gibi durumlar olabilir. Ancak güçlü bağımlılıklar, sadakat sorunları ve benzer disiplin ve özdenetim problemlerinde daha derin bir farkındalığa ihtiyaç vardır.
Derindeki ihtiyacı özgürlük olarak kabul ederek ilerlersek neler yapabiliriz? Yine, Ahmet’in sigara bırakma durumuna baktığımızda daha önce aşağıdaki cevapları bulmuştuk:
-Son yöneticin, tez danışmanın, oğlun veya başka herhangi biri tarafından bir şeye mecbur bırakıldığında, duruma göre öfkeli veya dürtüsel davranışlarla tepki verdiğini görüyoruz. Bu olaylardaki hassasiyetini düşündüğümüzde acaba sigarayı bırakma konusunda da benzer bir durum yaşıyor olabilir misin?
-Aslında neredeyse tamamen aynı. Kalp krizi geçirmeden önceki aylarda aslında sigarayı oldukça azaltmıştım. Ama kalp krizinden sonra sanki bana doktor daha da çok içmemi söylemiş gibi, normalden de daha fazla içmeye başladım.
-Bu durumdayken bile, sigara içmeyi daha da arttırarak devam etmenin senin için daha derindeki anlamı ne olabilir? Bu şekilde davranarak aslında kendin için ne yapmış oluyorsun?
-Son sözü ben söylemiş oluyorum. Bütün tehlikesine rağmen taviz vermemiş oluyorum.
Son sözü, toplumsal anlamda en yetkili kişi söyler. Dolayısıyla, dürtüsel davranışlarımızla kendi çapımızda bir krallık yaşarız. Her ne kadar Beklentili Ebeveyn yanımız sorumluluk ve zorundalıklarımızı bize hatırlatsa da isyanlar aracılığı ile Dürtüsel Çocuk yanımız yönetimi ele geçirerek eksikliğini hissettiğimiz özgürlük ihtiyacını bize yalın bir şekilde yaşatır. 
Benzer şekilde, fazla kilolarından şikayetçi Merve de yeme atakları ile, Mehmet de okula gitmesi gerektiği halde yataktan çıkmayarak tam bağımsızlığını ilan eder. Mecbur olmak fikrine karşı alerjik olan dürtüsel yanımız, çocukluğumuzun hiçbir şey yapmak zorunda olmadığımız dönemlerini bize tekrar yaşatarak geçici de olsa özgürlüğü tam anlamıyla hissedebilmemizi sağlar.
Özgürlük peşinde olan dürtüsel yanımızla, Beklentili Ebeveyn modunda savaşmanın uzun vadede başarılı olmasının imkansız olduğunu yukarıda vurgulamıştık. Yapmamız gereken şey, ebeveyn ve çocuk yanlarımız arasında uyumu sağlayacak Sağlıklı Erişkin yanımızı güçlendirmektir. Beklentili Ebeveynin haz, eğlence ve özgürlüğü; Dürtüsel Çocuğun ise sorumlulukları göz ardı eden tutumları bedensel, ruhsal ve sosyal olarak dengeli bir hayat sürmemizi imkansız hale getirir. Bu nedenle tedavi anlamında ilk olarak tüm yanlarımızın işlevlerini anlamak güzel bir başlangıç olacaktır. Önceki sayfalarda bahsettiğimiz Japon askeri örneğinde olduğu gibi, davranışları dışarıdan her ne kadar kabul edilemez gibi görünse de geri planda bizim için iyi bir şeyler yapmaya çalışırlar.
Dürtüsel Çocuk modu için Beklentili Ebeveyn modunun önerdiği yaşam biçimi katlanılmazdır. O nedenle Sağlıklı Erişkin modunun, bu ebeveyn modunun tamamen dışında kalarak güçlendirilmesi önemlidir. Hayatın normal zorundalıklarını yerine getirerek yaşamanın renksiz, cansız ve sıkıcı bir deneyim olmayacağı konusunda yapılan bilişsel ve yaşantısal çalışmalarda Dürtüsel Çocuk modunun ikna edilmesi gerekebilir. 
Sigara çok güçlü fiziksel bağımlılığı olan bir alışkanlıktır. Nikotinin vücuttaki eksikliği bedensel sıkıntılar yaratır. Ama çoğu zaman asıl sorun, bu sıkıntılı bedensel etkileri vücudumuzda hissettiğimizde ortaya çıkan ruhsal tepkimizdir. Yetersiz Özdenetim şeması varsa, kişi zaten prensip olarak herhangi bir zorluğa katlanmaya karşı gönülsüzdür. Herhangi bir zorundalık karşısında vücudumuzda yoğun bir ikincil sıkıntı oluşur. Bu durumu sıkıntının sıkıntısı olarak adlandırabiliriz. Sıkıntı çekmek zaten zorken, sıkıntı çekiyor olmanın sıkıntısı durumu daha da ağırlaştırır. Yaşanan, sadece nikotin eksikliğine bağlı bedensel belirtiler değil, bu duruma mecbur bırakılmanın ağırlığıdır. Dürtüsel Çocuk yanımız için bu, özgürlüğün ağır bir tehdit altında olması durumudur ve hemen alarm durumuna geçilir. Bedeninde ciddi bir sağlık tehdidi algılayan Panik Bozukluğu olan bir kişinin telaşına benzer bir şekilde çözüm arayışlarına girişilir.
Özgürlük ihtiyacının ağır bir tehdit altında olduğunu algılayan Dürtüsel Çocuk yanımız, başka dürtüsel davranışlar aracılığı ile savaşabilir. Bunun en yaygın örneği dürtüsel atıştırmalar olabilir. Vücutta eksikliği hissedilen tek şey nikotin değildir; aynı zamanda daha önemli bir ihtiyaç olan istediğini istediği zaman yapabilme özgürlüğü de eksiktir. Dolayısıyla, istediğini istediği zaman yapabildiğini hissedebilmek için keyif veren abur cubur yemek sık başvurulan bir yöntemdir. Bileşik kaplar kanununda olduğu gibi, içindeki sıvı eksilen bir kap, ona bağlı bir başka kaptaki sıvı ile telafi edilir. Sigara yoksa abur cubur ye!
Özgürlük ihtiyacını anlattığımız bölümde, bu ihtiyacı gerekli yaşlarda yeterli bir şekilde tatmin olan kişilerin hayatın sonraki dönemlerindeki sorumluluklara daha hazırlıklı olduğundan bahsetmiştik. Erişkin yaşamının sorumluluklarının dengeli bir şekilde tanıtılması ve kişinin buna rağmen özgür olduğunu hissedebilmesi için sağlıklı bir çevrenin olması önemlidir. Anababa, öğretmenler bu çevrenin önemli parçalarıdır. Bununla birlikte, genetik yapımıza bağlı olan mizaç özelliklerimiz nedeni ile çevremiz ne kadar sağlıklı olursa olsun bu geçişi tam yapamayabiliriz. Çocuktaki dürtüsel mizacı anlayıp ona uygun davranışlar geliştirebilecek anababa sayısı çok azdır. Ayrıca, anababaların da benzer genetik yapılarının olması nedeniyle çocuklarındaki sorunu kendi hayatlarında yaşıyor olabilirler. Dolayısıyla kendi içlerindeki Dürtüsel Çocuğa gösterdikleri yanlış tutumları, anababalıkları sırasında da sürdürebilirler. Bu aşamada en sık yapılan hatalardan biri çocuğun Beklentili Ebeveyn yanını güçlendiren söylemlerde bulunmaktır: “İrade çok önemlidir, ileride bunun sıkıntısını çok çekersin, biz yapamadık ama sen yapabilirsin.” gibi. Bu tür ifadeler çocuğun özgürlükten mahrum kalma korkularını daha da güçlendirerek dürtüsel davranışları daha da pekiştirebilir.
Kitabın başlarında 55 yaşına geldiğinde hala çalışmak zorunda olmaktan çok korkan bir kişiden bahsetmiştim. 35 yaşına kadar hayatı boyunca bir daha çalışmak zorunda kalmayacağı kadar para kazanmış olma isteği, geçinmek için aralıksız çalışmak zorunda olduklarını çokça vurgulayan anababasını gözlemlerken gelişmiş görünüyordu. Onların yaşına geldiğinde hala köle statüsünde olmanın korkusu ile derslerine ve sorumluluklarına bütün gücüyle sarılmıştı. Yapması gerekenleri bitirmedikçe dinlenmeye ve eğlenmeye vakit ayırmıyordu. Bu nedenle işinde hızla yükselmişti. “Yükseklerde rüzgar daha sert eser” diye güzel bir söz vardır. Bu söze uygun bir şekilde, aldığı her terfi yapılacak işleri daha da arttırarak onu özgürlük ihtiyacından daha da uzaklaştırmıştı. Aşırı güçlenmiş Beklentili Ebeveyn yanı ile bir gün yeterince sık randevu alamadığı için beni fazla gezmekle suçlayarak azarlamıştı.
Sıkıntının sıkıntısını çözmek için hayatın diğer alanlarında da engellenme veya zorunda bırakılmaya karşı hassasiyeti yakalamak önemli bir başlangıç adımıdır. Bu sayede Ahmet, sigara yoksunluğu sırasında yaşadığı sıkıntının önemli bir kısmının bu odaktan geldiğini anlar. Nikotinin vücuttan çekilmesi sırasında bedensel zorluklar yaşamaktadır ama bırakmaya devam etmesini zorlaştıran önemli bir etken, zorunda kalmaya karşı duyduğu alerjidir.
Terapist: Ahmet, herhangi bir şeye mecbur bırakıldığın anda bedeninde hissettiğin duyum ve duygularını düşündüğünde, “her ne pahasına olursa olsun son sözü ben söylerim” diyen bu yanın sence geçmişinde nereye gidiyor? Bu şekilde hissettiğin ilk anın nedir?
Ahmet: İlkokul çağları, herhalde. Babam çok otoriterdi o zamanlar. Evde her şey onun istediği gibi olmalıydı. Özellikle bana ders çalışmam için çok baskı yapardı. 
Terapist: Belirgin bir sahne hatırlıyor musun?
Ahmet: İlkokul son sınıfta, onun istediği liseye girmem için çok zorladığı bir sahne hatırlıyorum. O lise dışında hiçbir okulun anlamı olmadığını söylüyordu. Bu yüzden beni her fırsatta ders çalışmam için zorluyordu.
Terapist: O sahnedeki Küçük Ahmet’i görüyor musun?
Ahmet: Evet.
 Terapist: Nasıl görünüyor? Ne düşünüyor? 
Ahmet: Babamdan çok çekiniyorum. Aynı zamanda bahsettiği okula girmekten başka çarem olmadığını düşünüyorum. Arkadaşlarım sokakta oynuyorlar ama ben ders çalışmak zorundayım.
Terapist: Ne hissediyorsun?
Ahmet: Çok sıkılıyorum. Dersler bitmiyor. Babamı hayal kırıklığına uğratmak hiç istemiyorum.
Terapist: Ne olur babanı hayal kırıklığına uğratırsan?
Ahmet: Benle çok uzun bir süre konuşmaz. En büyük cezası buydu babamın. İstediği gibi davranmazsam evde soğuk rüzgarlar eserdi. 
Terapist: Anlıyorum. O sırada ihtiyacın neydi? Babana ne söylemek istersin?
Ahmet: Bilmiyorum. Ne diyebilirim ki? Gerçekten de istediği okul herkesin girmek istediği bir okul. Dolayısıyla ne kadar çalışırsam, o kadar iyi.
Yapılan bu görselleştirme çalışmasında küçük çocuk yanını gözünde canlandıran Ahmet, onun ihtiyacı konusunda halen bir farkındalığa sahip değil. Erişkin yaşlarında otorite figürleri ile sorunları nedeni ile beyaz yakalı işinden istifa etmiş olsa da kalan vaktini ağır bir yüksek lisans ve ardından doktora programı ile dolduracaktır. Dolayısıyla kazanılması gereken bir sınavın varlığı, hayatında halen devam etmektedir. Boş zamanları sürekli tezini ve sosyoloji konusunda ileride yapacaklarını düşünme ile geçmektedir. Yani, zihninde babasından örneklediği ebeveyn yanı hala aktiftir. Küçük çocuğu gözünde canlandırdığı bu çalışmada bile çocuğun ihtiyacı konusunda bir farkındalığı yoktur. Sınav varsa çalışması gereklidir. Başka ne olabilir ki? 
Çocuğun temel ihtiyaçları konusunda iyi bir farkındalığının olmayışı, Ahmet’in yaşamını Zorlayıcı Ebeveyn modu ve Dürtüsel Çocuk arasında pinpon topuna çevirmiştir. Kendisini neyin rahatlatacağı, dinlendireceği veya eğlendireceği konularında güçlü bir repertuarı yoktur. Bildiği gevşeme yöntemleri ayda bir veya iki defa arkadaşları ile akşam çıkıp içki içmek ve sigara alışkanlığıdır. Dolayısıyla görselleştirme çalışmasında küçük çocuğun ihtiyacının ne olduğunu bugün bile hissedememektedir. Bu nedenle terapist, küçük çocuğa destek olmak için Ahmet’ten izin alarak görüntüye girer.
Terapist: Ahmet, küçük çocukla benim konuşmama izin verir misin?
Ahmet: Tabii.
Terapist: Teşekkür ederim. Şimdi benim görüntümü Küçük Ahmet’in yanına koyar mısın?
Ahmet: Tamam.
Terapist: Merhaba Ahmet, ben ileriki yaşlarında erişkin yanının başvurduğu terapistim. Seninle ihtiyaçların hakkında biraz konuşmak istiyorum. Senin için uygun mudur?
Ahmet: Evet, diyor.
Terapist: Çok güzel. Şu anda neye ihtiyacın var? Eğer babanın istediği okul için çalışmayacak olsaydın, ne yapmak isterdin?
Ahmet: Ben de arkadaşlarım gibi sokakta oyun oynamak isterdim. Ama çalışmam lazım. Yoksa babam çok surat asar.
Görselleştirme çalışması sırasında ihtiyaçlarımız konusunda ilgili ve bilgili olmaları beklenen anababalarla çok konuşuruz. Buradaki amaç modlarımızın kökenlerindeki imajlarda Yeniden Yazma Tekniği ile değişiklik yaparak onların gücünü azaltmak ve Sağlıklı Erişkin yanını desteklemektir.
Sıklıkla görselleştirme sırasında Küçük Çocuk ihtiyacını söylese bile anababaların tutumu çok değişmez. Ama bu durumun çok önemi yoktur çünkü bu çalışmadaki asıl amacımız o sıradaki ihtiyacımızın ne olduğunu hissetmektir. Anababa zihnimizde değişmese bile, hangi ihtiyacımızdan mahrum kaldığımızı bilmek bize ileride bu konuda neler yapabileceğimizi düşünmemizi sağlar. İhtiyacın farkında olmayınca, ona gidecek yolları keşfetmek de imkansız olacaktır.
Görselleştirme çalışmasında anababa değişmediği zaman, Küçük Çocuk modunun hakkı olan ihtiyacını daha iyi savunmasına yardımcı olmak için terapist anababa ile konuşmak için sahneye girebilir. 
Terapist: O zaman babanla biraz ben konuşabilir miyim?
Ahmet: Olur, tabii. 
Terapist: Babanın adı nedir?
Ahmet: Çetin.
Terapist: Merhaba Çetin Bey, ben oğlunuzun erişkin yaşlarda başvurduğu terapistim. İhtiyaçlarını fark etmesi konusunda çalışmalar yapıyoruz beraber. Özellikle Küçük Ahmet’in sizin istediğiniz liseye gitmesi konusundaki tutumunuzun onun üzerinde çok etkisi olmuş. İlerideki yaşlarda bile, ortada siz olmasanız bile sürekli kendisini büyük hedefler için zorluyor ve bu sırada kendisine zarar veren sigara alışkanlığından kurtulamıyor. Şimdi sizden Küçük Ahmet’e bu konuda destek olmanızı rica edeceğim. Küçük Ahmet’in sağlıklı bir şekilde eğlenmeyi öğrenmesi için ona destek olabilir misiniz?
Ahmet: “Bunlar en kıymetli zamanları. Çalışsın ki elindeki fırsatları iyi değerlendirsin. Sokakta oynayan arkadaşlarına katılıp da ne yapacak?” diyor.
Terapist: Anlıyorum. Ancak, bu şekilde ileride tek gevşeme aracı sigara olmuş. Bu nedenle, çok erken yaşta bir kalp krizi atlattı. Sizce hangisi daha önemli? Bu okulu kazanması ama erken yaşta hayati bir tehlike geçirmesi mi yoksa kendisini dinlendirmek ve eğlendirmek için neler yapabileceğini öğrenip işi ve özel yaşamı arasında dengenin olduğu bir hayat sürmesi mi?
Ahmet: Şimdi biraz anladı gibi. 
Terapist: Çetin Bey, anlayışınız için çok teşekkürler. Çocuğunuza çalışması için destek olmanız çok güzel bir şey ama sosyal ilişkileri ve ayrıca hobileri olması da en az onun kadar önemli. İleride kendisine destek olabilecek bir hobi veya benzeri bir uğraş geliştirmesi için ona bugün nasıl yardımcı olabilirsiniz? Çocuğunuzun yapmaktan hoşlandığı bir şey var mı?
Ahmet: Babam futbolu sevdiğimi biliyor. Beni hafta sonları çok istediğim futbol kursuna yazdıracağını söyledi.
Terapist: Çetin Bey, bu çok güzel bir fikir. Çalışmamıza katıldığınız ve bize destek olduğunuz için çok teşekkür ederim. 
Ahmet: O da teşekkür ediyor.
Terapist: Şimdi Küçük Ahmet nasıl hissediyor?
Ahmet: Çok iyi. Babamdan izinli bir şekilde sevdiğim bir şeyi yapmak Küçük Çocuk yanım için garip gelse de sonuçtan memnun.
Bu çalışmada iletişim kurulan yanlar Beklentili Ebeveyn, Baskılanmış Çocuk ve kısmen de Sağlıklı Erişkin yanlarımızdır. Beklentili Ebeveyn yanı biraz güzçsüzleştirilmiş ve baskılanmış çocuğun acısı hafifletilmiştir. Özgürlüğü hissetmek için başka yollar da olabileceği fikri Sağlıklı Erişkin moduna seçenekler sağlar ve uzun vadede bu yardımcı olacaktır. Davranış ödevleri ile Ahmet’in hayatına istediği ve eğlenceli şeyleri sokması pekiştirilirse bu çalışmanın etkisi daha belirgin olur. Ancak yine de sigara içme davranışı eskisinden biraz daha az olmakla beraber devam eder. Bunun nedeni Özgür ve/veya Dürtüsel Çocuk yanı ile çalışılmamış olmasıdır. Bu yan, ardındaki amaç ne kadar iyi niyetli olursa olsun, işine karışıldığı zaman tetiklenmekte ve isyankar bir şekilde karşılık vermektedir. Başka bir seansta bu yan üzerinde çalışılır.
Ahmet: Önceki çalışmamızdan sonra yine iki üç gün iyiydim ama sonra tekrar sigara içmeye başladım. Ne kadar kendimle konuşsam da bir faydası olmadı. Bir iki tane içtikten sonra toptan bıraktım ve yine iki paketin üstünde içiyorum.
Terapist: Bu çok anlaşılabilir bir durum, aslında. Geçen çalışmalarda hayatındaki dinlenme ve eğlenme ihtiyacını artırmaya yönelik çalıştık ama engellendiğin zaman tetiklenen Özgür Çocuk yanınla hiç konuşmadık. İstersen bu seansımızda onunla çalışalım, ne dersin?
Ahmet: Olur, isterim.
Terapist: O zaman iki üç gün sonra elini ilk sigaraya attığın ana gidebilir misin?
Ahmet: Tamam.
Terapist: Sigaraya uzanmadan önceki saniyelerde bedeninde hissettiklerini hatırlamaya çalış lütfen.
Ahmet: Tamam. Yaklaşık üç gündür sigara içmemiş olmanın yoksunluğu var. Bir yanım beni sigara içmem için dürtüyor, sanki. Bir tane içersem bu sıkıntı gidecek.
Terapist: Eğer evde sigara olmasaydı ne yapardın?
Ahmet: Mahalle marketine gider ve oradan satın alıp içerdim.
Terapist: Mahalle marketinde olmasaydı ne yapardın?
Ahmet: Yakınlardaki bir alışveriş merkezine gider alırdım.
Terapist: Tüm ülkede hatta tüm dünyada sigara tamamen kaldırılmış olsaydı ne yapardın?
Ahmet: Eğer tüm dünyada bir sigaranın bile olmadığını bilseydim, aranmayı bırakır ne yapıyorsam onu yapmaya devam ederdim.
Terapist: O zaman sigarasızlığın sıkıntısına dayanabilir miydin?
Ahmet: Kesinlikle!
Terapist: Bu iki durumun arasındaki fark ne, senin için?
Ahmet: Bir tanesinde ulaşabileceğimi biliyorum, diğerinde ise ne yapsam da ulaşamayacağımı.
Terapist: Ulaşabileceğini bilmenin sigara içme isteğinin üzerine ek bir katkısı oluyor, o zaman?
Ahmet: Evet, kesinlikle. Artık dünyada sigaranın olmadığını, kimsenin ulaşamadığını bilsem bırakmak benim için çok daha kolay olurdu. Zaten bırakma diye bir kavram olmazdı. 
Terapist: Başkalarının ulaşabildiğini bilmekle, kimsenin ulaşamadığını bilmek arasında nasıl bir fark oluyor, senin için?
Ahmet: Birincisinde ben engellenmiş oluyorum. İkincisinde ise sadece bir yoksunluk var; engellenme yok.
Başkalarının ulaşabildiği fırsatlardan yoksun kalmak, sıkıntının sıkıntısını* oluşturan önemli etkenlerden biridir. Ulaşabileceğimiz sınırlar içinde bir ihtiyaç varsa, motivasyon sistemimiz kendiliğinden harekete geçer. İhtiyaç duyduğumuz nesnenin zararlı olup olmamasından bağımsız bir şekilde, bizi ona ulaştıracak bir dürtü yaratır. Başkalarının o nesneye ulaşıp da bizim ulaşamadığımız durum adaletsiz bir kıtlıktır. Bu durumlarda öfkeli ve dürtüsel yanlarımızın tetiklendiğini ihtiyacın boyutları bölümünde konuşmuştuk. Ulaşabileceği halde bir ihtiyacından uzak kalmak, evrimsel reflekslerimiz açısından kabul edilebilir bir şey değildir. Böyle bir durumda dürtüsel yanımız ön plana çıkarak, ne olursa olsun o ihtiyacı bünyemize katmak için uğraşır.
*Bu terim literatürdeki “olumsuz duyguyu tolere edememek” ile örtüşmektedir. Tedavisinde bu kitapta da önerildiği gibi önce olumsuz duygunun bilişsel seviyede anlamı üzerine çalışılır. Bahsedilen sıkıntı veya olumsuz duygu, harekete geçmeye eşlik eden işlevsel bir yaşantıdır.
İnternette manzara balkonları ile ilgili yüzlerce video var. Yerden yüzlerce metre yukarıda, uçurumların kenarlarına kurulan bu balkonların kalın cam zemini üzerinde insanlar yürüyerek değişik bir deneyim yaşarlar. Bazıları bu yüzlerce metre yukarıda boşlukta yürüyor hissini veren camın üzerinde eğlenerek veya hafif bir ürperti ile gezinirken, bazıları ise camın üstüne ilk adımlarını atar atmaz perişan bir duruma geçer. Çoğu, bacak kaslarının gücünü yitirmesi ile yere yığılır veya yandaki korkuluklara tutunur. Yüzlerinde yoğun bir korkunun izleri vardır; hatta bazıları ağlamaya başlar. Bu durum, yükseklik gibi evrimsel ve evrensel bir tehdidin her insanda farklı tepki oluşturmasına güzel bir örnektir.
Fırsat kaçırmak da evrimsel açıdan kabul edilebilir bir durum değildir. Başkalarının haz almaya devam ettiği durumda kişinin bu hazdan uzak kalması, yoksunluğun sıkıntısından ayrı bir sıkıntı daha yaşamasına neden olur. Kendisini haz almaktan engelleyen durumlara Haklılık şemasında öfke ile, Yetersiz Özdenetim şemasında ise dürtüsellik ile tepki verir. Ahmet için de durum ikincisi gibidir. Göz açıp kapayana kadar bir sigarayı yakıp dumanı içine çekiverir. Sıkıysa ebeveyn yanı gelip alsın elindeki sigarayı! Çevik bir hareketle son sözü yine o söylemiştir. Diğer şikayeti olan tez yazmayı ertelemesinin nedeni olan Yüksek Standartlar şeması da benzer bir şekilde çalışır. Eğer başka birisi yüksek akademik başarılara sahip olabiliyorsa ben de olmalıyım. Böyle bir fırsat varsa ben de elde etmeliyim.
Sigarayı bırakmak mutlaka bir tür kıtlık yaşantısına neden olacaktır. Ama yeniden başlamalara neden olan asıl etken bu durumun adaletsiz olarak algılanmasıdır. Dürtüsel Çocuk modumuz güçlüyse ve erişkin yanımızın karşı argümanları yeterli seviyede ikna edici değilse, her türlü yoksunluk adaletsiz (kaotik) olarak algılanır. Dolayısıyla, Ahmet’in fırsat kaçırma ile ilgili dürtüsel refleksini mantıksal seviyede anlaması önemli bir adımdır. Sadece tez konusunda değil, alım satım işlerinde, oğlu ve eşi ile ilgili durumlarda da fırsatları yakalayamamak ile ilgili yoğun bir sıkıntı yaşadığını fark eder. Belki benzer bir sorunu olduğu için, Ahmet’in ilkokul sonrasında en iyi okula gitme fırsatını kaçırma olasılığı, babasını benzer bir açıdan rahatsız etmiş olabilir. Ayrıca şehrin dışında yatırım amaçlı aldıkları bir evi satma konusunda bir türlü karar veremez çünkü uzun süredir evin yakın olduğu bir bölgeye yeni bir havaalanı yapılma söylentisi vardır. Böyle bir şey olursa evin değeri çok yükseleceği için o fırsatı da yakalamak istemektedir.
Haz alabilecekken alamayacak olma durumuna karşı hassasiyeti, sigarayı bırakmasında gizli bir engel yaratmaktadır. Üstteki örneklerle beraber seans sırasında kendisinde olan fırsat kaçırma korkusunu fark eden Ahmet, bir sonraki yoksunluk atağına karşı kendisini daha hazırlıklı hisseder. Bununla beraber engellenme hisseden dürtüsel yanımızı sakinleştirmek o kadar kolay değildir. Dürtüsel yanımız, bir pençesi tuzağa sıkışmış yırtıcı bir hayvan gibi davranır. Neredeyse erişkin yaşamının tüm kurallarına karşı fobik bir tutum içindedir. Yoksunluk durumlarından olabildiğince uzakta kalmak ister. O nedenle tatmin olma olasılığı olan her fırsatı sonuna kadar değerlendirmeye çalışır.
Sigaranın yatıştırıcı etkisi dışında, daha derinde bize verdiği istediğimi yapabiliyor olmak durumunu bilmek, bağımlılığımızı küçük parçalara ayırarak baş etmemize yardımcı olur. Özet olarak bırakmayı zorlaştıran iki cephe vardır. 
-	yoksunluğun kendisi (sıkıntı)
-	yoksun kalmaktan duyulan korku (sıkıntının sıkıntısı)
Yoksunluğun kendisi mutlaka yaşanılacak bir durum. Eğer bağımlılığın seviyesi yüksek ise bu konuda profesyonel destek almak ve belki de ilaç kullanmak gerekebilir. Sürecin o kısmı bu kitabın kapsamı dışında kalıyor. Bununla beraber, çok yüksek seviyede olmayan bir bağımlılıkta, özellikle yoksun kalmaktan duyulan korku üzerinde çalışabiliriz.
Bu korkunun önemli bir parçasının fırsat kaçırmaya karşı evrimsel bir refleksimiz olduğunu yukarıda söylemiştik. Dolayısıyla alınabilecekken alınamayacak tatmin başlı başına ayrı bir sıkıntı yaratır. Hayat kaotik bir kıtlık olarak algılanır ve bu nedenle her görülen fırsat değerlendirilmelidir çünkü yarının garantisi yoktur. Ayrıca istediğini istediği zaman yapmanın kendisini şımartmak da diyebileceğimiz ek bir katkısı olur. Ancak ayrıcalıklı insanlar istediğini istediği zaman yapabilir.
Sorun yaratan dürtüsel davranışlarımızın altında yatan ihtiyaçları incelediğimizde şimdiye kadar aşağıdaki tabloda gösterilen ihtiyaç ve modları tespit ettik. Şimdi, bu kavramları biraz açıklayalım ve ardından dürtüsel davranışlarımızı değiştirmeye çalışırken bunları nasıl kullanabileceğimizden bahsedelim.

((Tablo))
Fırsatları Yakalamak
Fırsatları değerlendirme refleksimiz özellikle kendimizi adaletsiz bir kıtlık içinde hissettiğimiz zaman tetiklenen Fırsatçı moduna ait bir davranıştır. Yaşamı sürdürmek için böyle durumlarda atak ve çevik olmak önem kazanır. Belki de kaotik kıtlık, Yetersiz Özdenetim şemasının evrimsel anlamda işlevsel olduğu bir durumdur. Başkaları yapabiliyorken benim yapamıyor olmam kabul edilemez. Böyle durumlarda sinir sistemimiz bir şeylerin ters gittiğini hissettiren bir sıkıntı yaratır. Bu sıkıntıyla baş etmek için dürtülerimiz devreye girer ve başkalarının yaptığı ama bizim alamadığınız ihtiyaçları almak için sonuçlarını çok düşünmeden dürtüsel bir şekilde davranırız. Böylece, dünya nimetlerinden sonuna kadar faydalanmış oluruz.
Kitabın başlangıcında bir tek hayatı olduğunu ve onu da bir kadınla geçirmek istemediğini söyleyen Ertan’ın durumu Fırsatları Yakalamak tutumuna örnektir. Yaşayacağı cinsel hazlar ve eğlencenin daha gerisinde evrimsel bir mekanizma çalışıyor olabilir. Kıtlık dönemlerinde ayakta kalabilmek için gelişmiş fırsatları kollama ve yakalama reflekslerimiz bu tür tehditlerin bulunmadığı barış ve bolluk dönemlerinde de hala aktif bir şekilde çalışıyorsa kendimizi bizim için çok anlamlı olmayan hedeflerin peşinde koşuyorken bulabiliriz.
Haz
Haz hissi, ihtiyaçlarımızı yakaladığımızda sinir sistemimizin bedenimizde oluşturduğu bir ödüldür. Çevredeki fırsatlar yakalandığında bunu yaşarız. Dürtüsel davranışlarımızla yakaladığımız fırsatlarla sıradan bir durumu neşeli ve zengin bir kutlamaya çeviririz.
Ayrıcalıklı Olmak
Dürtüsel davranışlarımızla istediğimizi istediğimiz miktarda yaptığımız zaman en üst seviyede tatmini kendimize yaşatırız. Bu seviyedeki tatminden sonra artık daha fazla isteyemez hale gelmek önemlidir. Bu durumu sıklıkla dibine kadar gitmek olarak da adlandırırız. Bir şey istemiş ve sonuna kadar ona sahip olmuşuzdur. Bu tatmin, derinde bir değerlilik hissi yaratır. Bu durum, Haklılık şemasındaki veya Büyüklenmeci modundaki diğerlerinden daha üstte olma durumunun bedensel anlamdaki izdüşümüdür diyebiliriz.
Bununla beraber, sağlıklı bir değerlilik hissi, koşullara bağlı olmadan yaşanır; yaptığımız veya yapmadığımız şeylerle ilgili değildir. Değerli olduğumuzu hissetmeyi engelleyen şemaların varlığında ise, herhangi bir dürtüsel tatminden yoksun kalmak aynı zamanda değersizlik hissi yaşamamıza neden olabilir ve bu durumun telafisi için dürtülerimizin giderilmesi daha da önem kazanır. 
Özgürlük
Bedensel anlamda hiçbir engel yaşamadan istediğimizi, istediğimiz zaman, istediğimiz kadar yaptığımızda, daha yüksek ve soyut bir ihtiyaç olan özgürlük hissini yaşarız. Bu özgürlük hissini Yüksek Standartlar, Statü Arayıcılık ve Haklılık şemalarında da görmüştük. Yetersiz Özdenetim şemasında bu özgürlüğe, yeme, uyuma ve cinsellik gibi bedensel seviyedeki temel dürtülerimizi tatmin ederek ulaşırız.
Yaşama Sevinci
Bir üst ihtiyaç olan Yaşama Sevinci, dürtüsel davranışlarımızın altındaki nedenler sorgulandığında sıklıkla karşımıza çıkar. Temel ihtiyaçlarımızı çevremizle uyum içinde güvence altına aldığımızda hissettiğimiz bu varoluşsal tatmin derin bir ihtiyaçtır.
Tamamlık
Anlam ve yaşama sevinci ihtiyaçlarının yaşanması sayesinde ortaya çıkan bu ihtiyacımız da sıklıkla dürtüsel davranışlarımızla bir bağ içerir. Üst ihtiyaçlar bölümünde açıkladığımız bu tamamlanma yaşantısı için bazen dürtüsel etkinliklerimiz bir kestirme yol oluşturur. Yukarıda bahsettiğimiz diğer kısa yol durumlarında olduğu gibi bu yöntem sağlık ve uyum bozucu sonuçlara yol açar.
((Tablo bitti))
Bu bölümde bahsettiğimiz sorun yaratan dürtüsel davranışlarımızın altından sıklıkla yukarıda bahsettiğimiz ihtiyaçlar çıkar. Yani sigara içen bir kişi sadece nikotini vücuda verdiği hisler için değil, aynı zamanda kısmi bir özgürlük yaşamak için de bu davranışı yapıyor olabilir. Okula gitmesi gerekirken yataktan çıkamayan, kilo vermek için diyet yapamayan, tezi için masa başına oturamayan kişiler için de benzer durumlar olabilir. Dolayısıyla bu davranışlarımızı terbiye ederken sıkıntıya katlanmanın fırsat kaçırmak, esir düşmek, değersizleşmek ve hazdan tamamen uzak kalmak olmadığını içimizdeki dürtüsel çocuğa anlatmamız gerekir. Daha önceki bölümlerde de vurguladığımız gibi, ufak bir engellenme bile bu konuda hassas sinir sistemimiz için sanki köleliğe mahkum edilme gibi algılanıyor olabilir. Böyle durumlarda normal hayatın zorlukları daha derinde bir felaket olarak yaşanır. Bu yaşantının abartılı doğası tam olarak anlaşılınca, zorluklara katlanma durumları eskisi kadar korkutucu olmaz. Sadece sıkıntının kendisini yaşarız, sıkıntının sıkıntısını değil.
Engellenmeler karşısındaki abartılı korkusunu fark eden Ahmet için sigara bağımlılığı artık aşılmaz bir sorun gibi görünmez. Bu seviyeden sonra sigara bırakmanın sıkıntısı ile baş etme yöntemlerini daha iyi uygulayabilir. Yine tatsız anlar yaşayacaktır ama bunlar artık eskisi kadar dayanılmaz seviyede algılanmaz. Yer yer gerilemeler olsa da bunlar başarısızlık değil, dürtüsel yanımızın bize fark ettirdiği eksik kalan ihtiyaçlarımızdır.
Dürtüsel davranışlarımızın bize kısa yoldan veya “kısa devre yaptırarak” yaşattığı yukarıda saydığımız ihtiyaçları başka yollar aracılığı ile daha sağlıklı ve sürdürülebilir hale getirdiğimizde, bu “kestirme yolları” izlemeye olan ihtiyacımız da azalır. Bu davranışların çevreyi “adaletsiz kıtlık” içinde algıladığımız zaman ortaya çıktığını söylemiştik. Özgürlüğümüzün her an adaletsiz bir şekilde elimizden alınacağını hissettiğimizde “fırsatları kaçırmama” davranışı daha anlaşılır hale gelir. Ona sürekli mecburiyetler buyuracak erişkinlerin artık olmadığını, yaşamını nasıl devam ettireceği konusunda zannettiğinden çok daha özgür olduğunu içindeki “Japon askerine” anlatabildiğinde, Ahmet’in hayatındaki zorundalıkları kavrayışı tamamen değişir. Terapisti ile beraber eşine ve oğluna karşı sorumlulukları tekrar gözden geçirdiklerinde kendisine önemli miktarda boş zaman kaldığını fark eder. Ancak bu boş zamanlarını yazmakta olduğu tezi ve doktora planları doldurmaktadır. Mükemmeliyetçi yanı nedeni ile bu konudaki harcadığı enerjinin gerekenden çok daha fazla olduğu ortaya çıkar. Sıradan bir teze razı olduğu zaman, boş zamanlarını geri alabileceğini görür. Bunun sonucunda sigara ve diğer dürtüsel davranışları aracılığı ile özgürlük fırsatlarını yakalama dürtüsü gücünü yitirir. Mükemmeliyetçiliğinin tetiklediği kariyerinde önemli bir yere gelme çabaları gerçekten de ona özgürlüğünü hissedebileceği boş zaman bırakmamaktadır. Bu nedenle ajandasını tekrar gözden geçirir ve kariyeri için harcadığı zamanları kısıtlayarak kendisine sadece dinlenme ve eğlenme amaçlı zaman dilimleri ayırır.
Eğlenme ve dinlenmeye ayırdığı zamanlar aynı zamanda haz ve değerlilik ihtiyaçlarını hissedebilmesi ve almasına da neden olur. Uzun süredir ertelediği arkadaş buluşmaları, halı saha maçları, eşi ile beraber ufak tatiller tekrar hayatına girer. En başta bunları yaparken Beklentili Ebeveyn yanı ona yanlış bir şey yaptığını hissettirse de sonuçta kariyer anlamında hiçbir şey kaybetmediğini hatta daha da istekli çalıştığını gördüğünde bu tutumu sürdürür. Özgürlük ve sorumluluğu dengelediği bu yeni yaşam stili aracılığı ile yaşama sevincini daha sık hisseder. Sonunda tam hissederek bir hayat sürmenin formülünü bulmuş gibidir.
Özet
Yetersiz Özdenetim şeması yemek, içmek, cinsellik, eğlenme ve dinlenme gibi temel fizyolojik ihtiyaçlarımızla ilgilidir. Yaşamın uzun vadeli amaçlarına ulaşmak için bazen bu ihtiyaçlarımızın geciktirilmesi gerekir. Bu şemada ise bunu yapmak genellikle çok zordur. Engellenmek büyük bir felaket olarak algılanır. Dürtüsel davranışlar aracılığı ile istediğini istediği zaman, istediği yerde, istediği şekilde, kimsenin karışmasına izin vermeden yapmak kişiye daha derinde yalancı bir özgürlük hissi yaşatır. Bu duruma haz almayı, eğlenmeyi ve dinlenmeyi göz ardı eden Beklentili Ebeveyn modu karşı çıkar. Ardından, sürdürülmesi imkansız olan çalışma, diyet ve bağımlılıklardan kurtulma programları yapmaya girişir. Dürtüsel Çocuk ve Beklentili Ebeveyn yanları arasındaki çatışma bir tür gerilla savaşı şeklinde devam eder. Bir gün birisi kazanır, başka bir gün ise diğeri.
Yetersiz Özdenetim şemasının tedavisinde sadece hayattaki sınırları kabul etmek hedeflenirse geri plandaki özgürlüğün kaybına karşı hassas olan Dürtüsel Çocuğun tepkisi çok büyük olacaktır. Dolayısıyla, sınırlarla barışma sürecine gelmeden önce derindeki özgürlük kaybı korkusunun ele alınması gerekir.
Dürtüselliğin engellenmesi sırasında ortaya çıkan sıkıntıya katlanma becerilerimiz, anababa ve çevremiz aracılığıyla şekilleniyor olabilir. Aynı zamanda mizacımızın da bu sıkıntıya katlanma seviyemizi etkilemesi olasıdır. Dolayısıyla, hepimiz birbirimizden farklı bir şekilde engellemenin sıkıntısına karşı ikincil bir tepki veririz. Bazılarımız için bu sıkıntı ihmal edilebilir bir seviyededir ve uzun vadeli amaçlarımıza ulaşmak için kısa vadeli hazlarımızdan uzak kalabiliriz. Ama bazılarımız için de ufak bir engellenme bile büyük bir “felaket’’ olarak algılanabilir ve hızlıca uzun vadeli amaçlarımızdan vazgeçerek kısa vadeli tatmine yöneliriz. 
Dürtülerimizden mahrum kalmanın bedenimizde yarattığı fizyolojik etkiler dışında, engelleniyor olmanın ayrı bir sıkıntısı olur. Kitap boyunca savunduğumuz tez, bu sıkıntının bazen neredeyse esir, tutsak veya köle durumuna düşme gibi abartılı bir şekilde algılanarak dürtüsel davranışlar aracılığı ile bu durumdan kurtulmaya çalışmamızdır. 
Bu nedenle, dürtüsel davranışların tedavisinde sıkıntının sıkıntısının belirlenmesi önemli bir yer tutar. Özgürlük ihtiyacını ön plana alarak yapılan tedavi çalışmalarında, Dürtüsel Çocuk yanımızın telafi etmeye çalıştığı “felaket’’ durumlarının normalleştirilmesi ilk adımdır. Öncelikle günlük hayatın mecburiyetlerinin aşılmaz olmadığı, dengeli bir disiplinle bu gerekliliklerin yerine getirilebileceği ve yine de dinlenmeye, eğlenmeye ve haz almaya vakit kalacağı öğretilmelidir. Temeldeki korkusunu daha iyi kavrayan bir insan için, bağımlılıklardan kurtulma sırasında yaşanan sıkıntı artık eskisi kadar korkutucu olmayacaktır. Bununla beraber, bu seviyeden sonra yine tutarlı bir sıkıntıya katlanma becerileri edinme çalışması gerekecektir.
Klinikte engellenme sıkıntısının değil de engellenmeme isteğinin peşinden giderek yaptığımız çalışmalar, daha derin ihtiyaçların varlığını tekrar keşfetmemize neden oldu. Bu ihtiyaçları sırasıyla fırsat yakalama, haz alma, değerlik, özgürlük, yaşama sevinci ve tamamlanma olarak düzenledik. Hayatın normal mecburiyetleri ile karşılaşan İncinmiş Çocuğa bu ihtiyaçları daha sağlıklı yollarla elde edebileceğini öğretmek tedavide önemli bir yer tutar. Bu yöntemleri kendi hayatında geliştiren kişiler için, kendilerine kısa yol sağlayan dürtüsel davranışlardan vazgeçmek daha kolay olacaktır.

Son Söz
Yaptığımız araştırmalar ve klinik gözlemlerimiz bizi özgürlüğün, yeterince vurgulanmayan ama pek çok ruhsal sorunumuzda gizli bir etken olduğu düşüncesine getirdi. Özellikle en başlarda mükemmeliyetçilik de diyebileceğimiz Yüksek Standartlar şeması ile kendisini denetleme sorunları ile karakterize Yetersiz Özdenetim şemasının aynı çatı altında bir araya gelmesinin istatistiksel bir hata olabileceğini düşünmüştük. Ama yaptığımız diğer çalışmalarda Haklılık ve Statü Arayıcılık şemaları ile beraber bu dört şema hep aynı alanda çıktı. Bu kümeleşmenin hangi ihtiyaca bağlı olduğunu düşündükçe özgürlük ihtiyacına ulaştığımızı kitabın başlarında daha detaylı anlatmıştım. 
Peki, bu bazı ruhsal sorunlarımızın derininde yatan ihtiyacı fark ediş bize ne kazandırdı? Öncelikle, bu şemalara sahip danışanlarımızla işbirliği kurmak çok daha kolaylaştı. Sınırlara uymayı öğrenmek yerine, var olan özgürlüğü hissetmeyi hedeflemek, zaten sabır gösterme yeteneği kısıtlanmış olan kişiler tarafından daha rahat kabul ediliyor. Şikayetlerimizin gerisinde engellenmeye tahammülsüz şımarık bir çocuk yerine, özgürlük için savaşan bir Japon askeri olduğunu bilmek, bağımlılık, sınırsız davranışlar ve ertelemeler gibi sahip olmaktan rahatsız olduğumuz davranışlarımıza daha anlayışlı yaklaşabilmemizi sağlıyor.
Başına sürekli tehlikeler gelecek gibi hisseden “evhamlı” bir insan, hayatın içinde var olan iyi kötü bir adaleti hissedemez ve kendisini sürekli korumaya almaya çalışır. Hayatın normal mecburiyetlerinde bile kendisini köleleştirilmiş olarak hisseden bir kişi de özgürlüğünü tekrar hissedebilmek için dürtüsel ve sınırsız hareketlerde bulunacaktır. Sonuç, kişinin mesleki, sosyal, özel ve kendisiyle olan ilişkisinde bozulmalardır.
Özgürlük konusundaki hassasiyet pek çok nedenle oluşabilir. Genetik yapımıza bağlı mizacımız, anne baba ve çevre ile ilişkiler başlıca kökenlerdir. Tedavide, kökenler ne olursa olsun, özgürlüğü doğru bir şekilde öğrenmeyi başaramamış bir yanımızı küçük bir çocuk olarak kabul eder ve onu yeniden büyütmeye çalışırız. Özgürlüğü ancak ayrıcalıklı durumlar ve sınırsız davranışlar ile sağlamaya çalışan yanlarımızı fark etmek ilk adımdır. Bu yanlarımızın ulaşmaya çalıştığı özgürlük ihtiyacını onaylamadan yapılacak müdahaleler ya başarılı olmaz ya da bir süre sonra isyanlarla geri püskürtülürler. 
İçimizdeki Küçük Çocuk, özgürlüğün o kadar kolay kaybolmayan bir durum olduğunu anladığında sabretmeyi öğrenmeye başlar. Değişim bölümünde ayrıntılı olarak vermeye çalıştığımız bilişsel, davranışçı, motivasyonel ve yaşantısal teknikler uzun yıllar boyunca geliştirilmiş etkili girişimlerdir. Bununla beraber, hiçbir terapi yöntemi tek başına sihirli bir değnek değildir. Bazen psikoterapi sürecine eklenen uygun bir ilaç tedavisi, yıllarca boğuşulan bir şikayeti çözmede kişilere çok destek olabilir. Bu nedenle, okuyucunun şikayetleri için uzmanlardan destek almayı ihmal etmemesini öneririz.
Kitap boyunca anlatılan kavram ve tekniklerin, sizleri daha özgür kılması dileğiyle...






